---
author: Niko Heikkilä
comments: true
date: 2014-12-16 13:00:56+00:00
excerpt: Valve veti Destructive Creationsin paljon kohutun väkivaltapeli Hatredin
  pois vain tunteja sen jälkeen, kun se oli asettunut taloksi Steamin uusia pelejä
  nostavaan Greenlight-ohjelmaan.
layout: post
link: https://www.pelilegacy.fi/ajassa/1195/valve-veti-hatred-pelin-pois-greenlightista
slug: valve-veti-hatred-pelin-pois-greenlightista
title: Valve veti Hatred-pelin pois Greenlightista
wordpress_id: 1195
categories:
- Ajassa
tags:
- Indie
- Steam
- Steam Greenlight
- Valve
---

[![Hatred](http://www.pelilegacy.fi/wp-content/uploads/2014/12/hatred_game.jpg)](http://www.pelilegacy.fi/wp-content/uploads/2014/12/hatred_game.jpg)

**Päivitys 17.12.2014:** Episodi ei vielä ole päättynyt, sillä [Hatred](http://steamcommunity.com/sharedfiles/filedetails/?id=356532461) palasikin Greenlightiin. Tuotesivulla käydään kuumaa keskustelua mm. siitä kenet eräiden tahojen vihaamista julkisuuden henkilöistä pitäisi mallintaa pelissä tapettavaksi, joten katso omalla vastuulla.

Tekijöiden [Facebook-sivun](https://www.facebook.com/destructivecreationsteam/photos/a.367406143426716.1073741828.311540585679939/387264774774186/?type=1) mukaan Valven johtaja **Gabe Newell** oli lähestynyt heitä sähköpostitse todeten, ettei pelin poistaminen ollut hyvä päätös. Steamin on määrä tarjota työkalut sisällönluojille ja asiakkaille ilmeisesti ottamatta kantaa itse sisältöön. Tapaus siis muuttuu Valven osalta entistäkin oudommaksi.



* * *



**Valve** veti **Destructive Creationsin** paljon kohutun väkivaltapeli Hatredin pois vain tunteja sen jälkeen, kun se oli asettunut taloksi Steamin uusia pelejä nostavaan Greenlight-ohjelmaan. Hatred ehti nousta jonossa seitsemänneksi suosituimmaksi peliksi keräten yli 13 000 myönteistä ääntä (93 %) käyttäjiltä.

Esteet Hatredin kulkemalla polulla eivät ole uutta, sillä aiemmin eräs [pelinkehittäjä vetosi pelaajiin Hatredin kehityksen lopettamiseksi](http://www.pelilegacy.fi/ajassa/1071/pelikehittaja-vetoaa-pelaajiin-hatred-pelin-kehityksen-lopettamisesta).

Kuten pelin trailerista muistetaan, Hatredissa pelaaja ei tunne armoa kanssaeläjiään kohtaan, vaan tyytyy teurastamaan näitä silkan tappamisen vuoksi. Esimerkiksi Postal, joka käsittelee aihetta hieman satiirisemmin, on silti yhä myynnissä Steamissa. Miksi myös Manhunt, Hotline Miami tai vaikkapa tämän hetken realistisin sotapeli Call of Duty: Advanced Warfare ovat yhä myynnissä, mutta Hatred ei saanut edes tilaisuutta?

Tapauksessa on paljon samaa kaikua kun kaksi vuotta sitten [Valve veti nimensä veroisen Seduce Me -erotiikkapelin pois](http://kotaku.com/5940306/sex-game-pulled-from-steam-greenlight-you-can-guess-why) Greenlightista samoihin syihin vedoten.

Tällä hetkellä [Greenlightin käyttöehdoissa](http://steamcommunity.com/greenlight/faq/) hyväksyttävien pelien kohdalla lukee ainoastaan, ettei pelin tule sisältää _hyökkäävää_ materiaalia eikä loukata tekijä- tai immateriaalioikeuksia. Lauseen pituinen kohta käyttöehdoissa on ollut jo kauan pahasti puutteellinen ja tarvitsee korjausta.



<blockquote>"Your game must not contain offensive material or violate copyright or intellectual property rights."</blockquote>



Molempien pelien tapauksessa sisältö lienee Valven tulkinnan mukaan hyökkäävää, herkuteltiin pelissä sitten erotiikalla tai väkivallalla. Mikä ja millainen sisältö tekee pelistä hyökkäävän, sen Valve jättää kertomatta.

Valven teko on rinnastettu australialaisen kauppaketju **Targetin** päätökseen vetää Grand Theft Auto V pois myynnistä verkkoadressin johdosta. Kuluttajien keskuudessa käytävässä keskustelussa voimasanana käytetään sensuuria tälläkin kertaa, mikä ei kuitenkaan pidä paikkaansa. Niin Target, K-Mart kuin Steam ovat yksityisiä toimijoita, joilla on vapaus myydä vain haluamiaan tuotteita. Lisäksi sekä Grand Theft Auto V että Hatred voidaan ostaa muutakin kautta -- GTA:n tapauksessa suurin piikki kassavirrassa on tosin jo mennyt ohi.

Tällaiset tapaukset varoittavat jälleen siitä kuinka pienten kehittäjien ei tulisi luottaa ainoastaan Steamiin pelinsä jakelussa ja kuinka vaarallinen monopoliasema sillä itse asiassa on. Tarvitsemme lisää digitaalisia myymälöitä -- mielellään vielä DRM-vapaita. Suurimmaksi ongelmaksi muodostuu pelikirjasto, jonka useimmat pelaajat haluavat pitää yhdessä paikassa, mistä siihen pääsee nopeasti käsiksi. Tässä Steam on onnistunut kietomaan käyttäjänsä verkkoon, josta ei ole ulospääsyä, vai onko?

**Minecraft** osoitti, etteivät kaikki pelit tarvitse Steamia noustakseen suosituksi. Toivon, että vastaavia pelejä nähdään tulevaisuudessa paljon enemmän.

**Lue lisää:** [Eurogamer: Controversial mass murdering game Hatred appears on Steam Greenlight](http://www.eurogamer.net/articles/2014-12-15-controversial-mass-murdering-game-hatred-appears-on-steam-greenlight)
