---
author: nikoheikkila
comments: true
date: 2014-11-04 13:21:32+00:00
excerpt: Puolalaisen Destructive Creationsin synkkä ja nihilistinen väkivaltaeksploitaatio
  Hatred kuvaa tappamista suorasukaisena ajanvietteenä. Vaikka peli ei trailerin perusteella
  tarjoa sisällöllisesti uutta sitten kulttiklassikon asemaan kohonneen Postal-toimintapelin,
  on se saanut kansan varpailleen ja sormet herisemään.
layout: post
link: https://www.pelilegacy.fi/ajassa/1071/pelikehittaja-vetoaa-pelaajiin-hatred-pelin-kehityksen-lopettamisesta
slug: pelikehittaja-vetoaa-pelaajiin-hatred-pelin-kehityksen-lopettamisesta
title: Pelinkehittäjä vetoaa pelaajiin Hatred-pelin kehityksen lopettamiseksi
wordpress_id: 1071
categories:
- Ajassa
tags:
- GamerGate
- Pelinkehitys
- Tulossa
---

[![Hatred](/uploads/2014/11/hatred-game.png)](/uploads/2014/11/hatred-game.png)

Uusi päivä ja jälleen uusi kohu pelimaailmassa. Puolalaisen **Destructive Creationsin** synkkä ja nihilistinen väkivaltaeksploitaatio Hatred kuvaa tappamista suorasukaisena ajanvietteenä. Vaikka peli ei trailerin perusteella tarjoa sisällöllisesti uutta sitten kulttiklassikon asemaan kohonneen Postal-toimintapelin, on se saanut kansan varpailleen ja sormet herisemään.

Hatredin päähenkilö halveksii ihmisyyttä ja pyrkii tappamaan niin paljon sivullisia kuin mahdollista ennen kuin päättää päivänsä. Peruskaava ei merkittävästi eroa muista tyylisuunnan peleistä, mutta Hatredin kohdalla voi huomata sen rujon estetiikan ja huumorin puuttumisen. Pelissä on kyse ennen kaikkea peli-idean äärimmilleen viedystä rehellisyydestä.

Hatred sai tovi sitten lisää kaipaamansa julkisuutta, kun yhdysvaltalainen pelinkehittäjä **Zack Keosaian** julkaisi [adressin](https://www.change.org/p/destructive-creations-pull-the-plug-on-the-hatred-game-project-and-apologize), jossa vaaditaan painokkaasti Destructive Creationsin lopettavan Hatredin kehittämisen ja pyytämään samalla anteeksi.

"Tämä projekti on oksettava ja tarpeeton yritys. Pelissä häiriintynyt valkoihoinen mies Brandon Leen näyttelemän The Crow -elokuvan päähahmon tyyliin pukeutuneena sopertaa luokattoman huonoja vuorosanoja julkista joukkosurmaa valmistellen. Olen pyhittänyt urani muutokselle ja kieltäydyn ehdottomasti toimimaan samalla alalla tämän studion kanssa.", Keosaian lataa viestissään.

Destructive Creationsin toimitusjohtaja Jarosław Zieliński kommentoi [PowerGamerille](http://powergamer.co/news/petition-to-stop-hatred-sparks-further-controversy/) vetoomusta rehelliseen, jopa sarkastiseen tyyliin: "Me emme välitä :)".

"Kohderyhmäämme ovat pelaajat, jotka pitkän, raskaan ja yleisesti pieleen menneen työpäivän jälkeen haluavat tulla kotiin, istua tietokoneensa ääreen ja päästää hieman höyryjä ulos tappamalla pelihahmoja ja tuhoamalla peliympäristöä", Zieliński totesi Polygonille antamassaan [haastattelussa](http://www.polygon.com/2014/10/17/6994921/hatred-the-polygon-interview).

Tapaus on jo muutaman mutkan kautta yhdistetty verkkoa ravistelleeseen GamerGate-liikkeeseen ja heidän pyhään sotaansa "sosiaalisen oikeuden puolustajia" vastaan. Harmillisesti tapaus heittänee jopa lisää vettä tähän myllyyn, jonka soisi jo lopettavan pyörimisensä.

En ole vaikuttunut Hatredin trailerista ja tuskin tulen ostamaan peliä, mutta harkitsisin kuitenkin kahdesti ennen tunteella laaditun vetoomuksen allekirjoittamista.

Ei ole missään tapauksessa oikein suhtautua kevyesti joukkosurmaajia ja pommi-iskulla uhkailijoita kohtaan, mutta mikäli haluamme aidosti pitää pelikulttuurin monipuolisena ja rikkaana, on meidän suotava jokaiselle pelinkehittäjälle vapaus ilmaista itseään pelien kautta aiheista ja näkökulmista huolimatta. Pelikritiikki on kehittävää toimintaa, mutta henkilökohtaisten syiden takia kehittäjien tuomitseminen ei. Toisaalta aihe on ymmärrettävästi vaikea, sillä Hatredin tekijöiden taustoista on löydetty yhteyksiä mm. [uusnatseihin](http://fucknovideogames.tumblr.com/post/100204212288/hatred-is-a-genocide-simulator-developed-by-neo-nazis).

Joka tapauksessa Hatredin aiheuttama shokkiaalto ja sen tuoma julkisuus nettoaa kehittäjilleen hyvät tulot, vaikka peli ei laatunsa puolesta yltäne suuriin arvosanoihin mediassa.

**Hatred** on määrä julkaista keväällä 2015 PC:lle ja tekijöidensä mukaan konsoliversiot ovat mahdollisia. Katso alla oleva traileri ja päätä sitten itse pitäisikö pelin kehitys pysäyttää.


