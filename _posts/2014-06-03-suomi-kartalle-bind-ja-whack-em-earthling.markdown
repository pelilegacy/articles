---
author: nikoheikkila
comments: true
date: 2014-06-03 09:38:41+00:00
excerpt: Bind, bound, sitoa. Kajaanilainen pienkehittäjä Bind on onnistunut ensimmäisessä
  pelissään sitomaan pelaajan tietokoneen ääreen. Mistä nämä omien sanojensa mukaan
  ihastuttavat suomalaiset ponnistavat ja mitä he ovat nyt keksineet? Katsauksessa
  arcademätkintä Whack 'em Earthling!
layout: post
link: https://www.pelilegacy.fi/ajassa/674/suomi-kartalle-bind-ja-whack-em-earthling
slug: suomi-kartalle-bind-ja-whack-em-earthling
title: 'Suomi kartalle: Bind ja Whack ''em Earthling!'
wordpress_id: 674
categories:
- Ajassa
tags:
- Arcade
- Indie
- Pelinkehitys
- Suomi
---

[![Whack 'Em Earthling #1](/uploads/2014/06/WhackEmEarthling_1.png)](/uploads/2014/06/WhackEmEarthling_1.png)

_**Bind, bound, sitoa. Kajaanilainen pienkehittäjä Bind on onnistunut ensimmäisessä pelissään sitomaan pelaajan tietokoneen ääreen. Mistä nämä omien sanojensa mukaan ihastuttavat suomalaiset ponnistavat ja mitä he ovat nyt keksineet?**_

[Sivuillaan](http://www.wearebind.com/) Bind kuvailee itsensä joukkioksi innostuneita pelinkehittäjiä, jotka tekevät värikkäitä indiepelejä. He pyrkivät luomaan alustasta ja tyylilajista riippumattomia pelejä, joiden painona on laatu ja omaperäisyys. Yhtenä mielenkiintoisena lähtökohtana pelinkehitys pyritään tuomaan lähemmäksi pelaajia. Seitsenhenkinen tiimi vaikuttaakin poikkeuksellisen motivoituneelta ja hyvin organisoidulta alalleen. Kiirettäkin heillä pitää, sillä he vierailivat hiljattain Ruotsin Malmössä pidetyssä **Nordic Game 2014** -konferenssissa peliä esittelemässä.

Selitykset seis ja kerro jo, mitä ne jäbät ja yksi tyttö ovat duunanneet?

Hauskasti nimetty **Whack 'em Earthling** on pelimekaniikaltaan yksinkertainen Desurassa jakelussa oleva PC-peli, jossa tarkoituksena on huitoa ulkoavaruuden värikkäitä muukalaisia säteellä. Varsinaisen mausteen peliin tuo se, että pisteitä alkaa herua vasta kun muukalaiset saa ohjattua kentällä edestakaisin liikkuvaan maaliin. Koukkuna on arvioida rauhallisesti oikea suunta ja voiman määrä, sillä sokea huitominen -- vaikka alinomaan siihen päädynkin -- ei takaa kärkisijoitusta pistelistoilla. Apuun voi kenttien välillä ostaa erilaisia parannuksia, kuten useamman pienikokoisen tai yhden ison maalin. Koin parhaimmaksi turvautua useisiin pieniin maaleihin, joihin tähtääminen tuntui helpommalta pelin ruuhkaisimpina aikoina.

Juttua varten kyselin Bindin koodarilta **Petri Liuskalta** yksityiskohtia pelin matkasta suunnittelupöydältä tähän päivään saakka. Kehityshistoria osoittautui varsin värikkääksi. Pelin taival alkoi syksyllä 2012 mobiilialustoilla, jolloin vaikean alun jälkeen ydinkonsepti alkoi muodostua. Alussa oli miekkamies, joka silpoo kohti ryntääviä vihollisia. Prototyyppi oli lähempänä Fruit Ninjaa kuin nykyistä peliä. Silti se jokin puuttui toteutuksesta eikä se varsinaisesti lähtenyt lentoon, mistä syystä projekti oli vaarassa kuolla nuorena.



<blockquote>"Loputtomista kokeiluista huolimatta peliä ei saatu tuntumaan hyvältä ja olimme jo laittamassa pillejä pussiin. Tuottajamme pyysi meitä kuitenkin yrittämään vielä kerran. Viimeinen yritys oli varsin epätoivoinen, mutta ratkaiseva. Vastahakoisesti palasimme suunnittelupöydän ääreen vielä kerran…"</blockquote>



[caption id="attachment_676" align="aligncenter" width="940"][![Whack 'Em Earthling #2](/uploads/2014/06/WhackEmEarthling_2.png)](/uploads/2014/06/WhackEmEarthling_2.png) Galaksin puolustaja pidetään välillä kiireisenä.[/caption]



<blockquote>"Pidimme palaverin, jossa mietimme, että mitä voisimme vielä kokeilla. Palaveri oli tuskainen, mutta sen aikana syntyi pelin määrittelevä idea: mitä jos viholliset pitäisi saada lyötyä jonkinlaiseen maaliin? Prototyypin tekemisessä ei mennyt kauan ja se toimi todella hyvin. Lisäsimme peliin sen dynamiikan mikä siitä puuttui."</blockquote>



Viimeiset palaset loksahtivat kohdilleen kun pelin ulkoasu saatiin taitavan graafikon myötä kuntoon. Eikä ulkoasua voi lainkaan moittia, sillä jo betaversio on näyttävä erilaisine veikeine vihollisineen ja parhaimmillaan ruudun täydeltä kaaosta aiheuttavine erikoistehosteineen. Oululaisen Hot Byte Music -kaksikon peliin säveltämät musiikit soivat komean mahtipontisesti galaktista höykytystä vahvistaen.



<blockquote>_”PC-version kehitys aloitettiin vasta myöhemmin 2013 kesällä. Muut tekivät töitä muiden projektien ohella, mutta graafikkomme työskenteli täyspäiväisesti ja teki uudet HD-grafiikat peliin. Peli oli esillä Assemblyillä 2013, mutta emme osallistuneet gamedev compoon, koska sinne osallistuvien pelien tuli olla ennestään julkaisemattomia. PC-version julkaisua alettiin puuhaamaan 2013 syksystä, mutta omat kiireemme ja Desuran päässä tapahtuneet asiat viivästyttivät tilannetta. Desurassa tapahtui muutoksia ja he olivat vähintäänkin yhtä kiireisiä kuin mekin.”_</blockquote>



Vanhan ajan arcadepeleistä omat vaikutteensa ottanut Whack 'em Earthling on puhdasta toimintaa ilman minkäänlaista tarinankerrontaa. Peli tarjoaa sopivan jyrkän vaikeusasteen, sillä pääsin muutamassa päivässä listasijoille näkemättä sen eteen suuremmin vaivaa, mutta jo kahdenkymmenen tason jälkeen alkoi etenemisessä olla selkeitä vaikeuksia. Paniikinomainen huitelu pikemminkin hankaloitti pelaamista kuin auttoi sitä. Mitä pidemmälle pelissä edetään, sitä nopeampia refleksejä ja vakaampaa kättä tarvitaan. Onneksi suoritus tallentuu viiden radan välein, joten hiirtä ei ole syytä heittää seinään.

Muistetaan, ettei peli ole vielä valmis, joten lisäsisältöä voi spekuloida. Teknisesti peli on beta-versioksi hyvällä mallilla. Säteen liikuttelu toimii luontevasti hiirellä, jonka tarkkuuden kanssa ei tullut kertaakaan ongelmia. Ruudun täyttyessä hiljalleen kuvioista, väreistä ja tehosteista ei peli kuitenkaan ala millään tavoin nykimään. Tekniikan suhteen on hyvä ottaa huomioon, että peli on tehty Microsoftin jo kuolettamalla XNA-alustalla, josta syystä se on myös rajoitettu Microsoftin alustoille. Mitä tulevaisuus tuokaan, jos myöhemmin peli tehdään esimerkiksi Unity-alustalle?

Whack 'Em Earthling on yksinkertaisuudestaan huolimatta peli, jonka valmistumista sekä valmistajaa kannattaa seurata suomalaisessa indieskenessä tarkkaan. Vuosien aikana hioutunut ja hautunut peli on oiva merkki tiimin määrätietoisuudesta ja seuraavia mahdollisesti juonella varustettuja pelejä jäämme hyvillä mielin odottamaan.

[Osta peli Desurasta](http://www.desura.com/games/whack-em-earthling) tai [seuraa kehittäjää Twitterissä](http://www.twitter.com/wearebind/) ja saatat saada itsellesi lahjakoodin.


