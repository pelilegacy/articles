---
author: Niko Heikkilä
comments: true
date: 2014-05-13 12:16:56+00:00
excerpt: 'Harva tietää, että H.R. Giger oli mukana myös pelien suunnittelussa. Amigalle
  ja MS-DOS:lle julkaistu Dark Seed vuodelta 1992 oli mainettaan kehnompi ja ajalle
  tyypillisistä puutteista kärsinyt psykologinen kauhuseikkailu. '
layout: post
link: https://www.pelilegacy.fi/ajassa/629/h-r-gigerin-taide-elaa-vahvana-myos-peleissa
slug: h-r-gigerin-taide-elaa-vahvana-myos-peleissa
title: H.R. Gigerin taide elää vahvana myös peleissä
wordpress_id: 629
categories:
- Ajassa
tags:
- Taide
---

[![H.R. Giger Art](/uploads/2014/05/giger_art.jpg)](/uploads/2014/05/giger_art.jpg)

Äskettäin 74-vuotiaana kuollut sveitsiläinen surrealisti **Hans Ruedi Giger** on jättänyt taidemaailmaan suuren perinnön. Tieteisfiktion Salvador Daliksi kutsuttu taiteilija teki paljon muutakin kuin suunnitteli kenties tunnetuimmat työnsä, _Alien_-elokuvasarjan maineikkaat oliot. Gigerin tummat ihmisen ja koneen sulautumista käsittelevät teokset iskivät suurella voimalla elokuvia VHS-kaseteilta opiskelevaan nuoreen. Jokunen oma alienikin oli pakko piirtää kouluvihkoon matemaattisten laskujen viereen, vaikka ne karkeudessaan näyttivät enempi parodioilta ja ovat sittemmin menneet roskiin. Jos pitäisin julisteita seinälläni, olisi Gigerin teoksia itseoikeutetusti kunniapaikalla.

Ei ole yllätys, että useat raskaita säveliä taiteilleet orkesterit hyödynsivät Gigeria albumiensa kansien ja vihkosten kuvituksissa. Gigerin taide ei toki rajoitu ainoastaan veistoksiin, elokuviin ja levynkansiin vaan myös peleihin.

Harva tietää, että H.R. Giger oli mukana myös pelien suunnittelussa. Amigalle ja MS-DOS:lle julkaistu **Dark Seed** vuodelta 1992 on mainettaan kehnompi ja ajalle tyypillisistä puutteista kärsinyt psykologinen kauhuseikkailu. [Gigerin taidetta lainaavassa pelissä seikkaillaan kirjailijana synkässä kartanossa, josta löytyy portti pimeään rinnakkaisulottuvuuteen](https://www.youtube.com/watch?v=TQzaqILiI9o). Peli kääntyi myöhemmin PlayStationille ja Sega Saturnille, mutta sai ylipäätään vain keskinkertaisia arvioita. Tästä huolimatta se sai tarpeeksi suosiota muun muassa juurikin Gigerin taiteen ansiosta, joten Cyberdreams kehitti ja julkaisi jatko-osan **Dark Seed II** vuonna 1995.

Kieltämätön totuus on kuitenkin, että Gigerin jälki näkyy enemmän tai vähemmän jokaisessa kauhupelissä klassikkoja unohtamatta -- mihin perustuukaan Contra-sarjan Red Falcon?


