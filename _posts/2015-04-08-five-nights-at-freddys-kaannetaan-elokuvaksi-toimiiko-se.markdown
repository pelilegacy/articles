---
author: nikoheikkila
comments: true
date: 2015-04-08 10:47:08+00:00
excerpt: The Hollywood Reporterin mukaan Scott Cawthonin suunnittelema ja kehittämä
  indie-peli Five Nights at Freddy's on suuntaamassa valkokankaille. Miten pomppusäikkyihin
  ja painostavaan tunnelmaan perustuva peli voisi kääntyä toimivaksi elokuvaksi?
layout: post
link: https://www.pelilegacy.fi/ajassa/1743/five-nights-at-freddys-kaannetaan-elokuvaksi-toimiiko-se
slug: five-nights-at-freddys-kaannetaan-elokuvaksi-toimiiko-se
title: Five Nights at Freddy's käännetään elokuvaksi - toimiiko se?
wordpress_id: 1743
categories:
- Ajassa
tags:
- Elokuvat
- Five Nights at Freddy's
- Scott Cawthon
---

[![Five Night's at Freddys kääntyy elokuvaksi](/uploads/2015/04/fnaf_elokuva.jpg)](/uploads/2015/04/fnaf_elokuva.jpg)

Ei mitään niin hienoa kuin unettomat yöt vartijana mekaanisten lelujen asuttamassa pizzeriassa.

[The Hollywood Reporterin](http://www.hollywoodreporter.com/heat-vision/video-game-five-nights-at-787061) mukaan Scott Cawthonin suunnittelema ja kehittämä indie-peli _Five Nights at Freddy's_ on suuntaamassa valkokankaille. Elokuvaan haetaan kirjoittajia parhaillaan, ja sen tuotannosta vastaavat mm. _The Departed_- ja _The Lego Movie_ -elokuvat tuottanut **[Roy Lee](http://www.imdb.com/name/nm0498175/?ref_=fn_al_nm_1)** sekä KatzSmith Productions -studion **Seth Grahame-Smith** ja **David Katzenberg**. Viimeksi mainittu kaksikko on tuottamassa jatko-osaa mm. kulttisuosiota nauttineelle _Beetlejuice_-kauhuelokuvalle.

Mutta toimiiko Five Nights at Freddy's elokuvana? Kehittäjä Cawthonin mukaan pelin tarina on hyvin elokuvamainen ja käsittelee teemoja, jotka ovat tuttuja useille katsojille. Freddy Fazbear -pizzerian eläimet näet soittavat lastenlauluja päivisin, mutta antautuvat murhanhimojensa valtaan öisin. Jos haluat tutustua lisää pelin sangen mielenkiintoiseen maailmaan, lue **Eetu Arvilan** [kirjoittama arvio](http://www.pelilegacy.fi/arvostelut/869/five-nights-at-freddys) viime vuodelta.

Five Nights at Freddy's poiki ilmestymisensä jälkeen nopeasti kaksi virallista jatko-osaa sekä [yli 200 fanien tekemää tulkintaa](http://www.rockpapershotgun.com/2015/01/26/five-nights-at-freddys-fan-games/). Tämän sivuston arvioista se on ylivoimaisesti luetuin pääasiassa sen vuoksi, että Googlen kautta sivustolle saapuneet lukijat ovat hakeneet tietoa pelin ikärajasta. Peleissä usein käytettyä PEGI- tai ESRB-ikärajoitusta ei sarjan peleille ole määritelty.

Toimittaja **Patricia Hernandez** on kirjoittanut Kotakuun hyvän artikkelin siitä, [miksi Five Nights at Freddy's on niin suosittu](http://kotaku.com/why-five-nights-at-freddys-is-so-popular-explained-1684275687). Suuri osa pelin viehätyksestä tulee ns. ulkopelillisistä seikoista. Let's Play -videota tai suoraa lähetystä katsoessa on kieroutuneen hauskaa seurata läheltä toisen pelaajan ahdistuneisuutta ja aitoja säikähdyksiä. Tämä antaa ilmaisen ja turvallisen tavan nauttia peleistä niille, joiden hermoille kauhupelien pelaaminen on liikaa. Testaa näitä [Youtube-videoita](https://www.youtube.com/results?search_query=five+nights+at+freddy%27s+game), jollet usko.

Miten pomppusäikkyihin ja painostavaan tunnelmaan perustuva peli voisi kääntyä toimivaksi elokuvaksi? Elokuvaprojektin toteutuessa voi ainakin kuvitella suurten teatteriketjujen salit täyttyvän huudoilla ja lentävillä popcorneilla muutamaksi illaksi, mutta skeptikossa se herättää kysymyksen siitä, pitäisikö kaikista peleistä edes yrittää tehdä elokuvia? Todennäköisesti ei.
