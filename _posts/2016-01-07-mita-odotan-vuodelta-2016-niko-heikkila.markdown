---
author: Niko Heikkilä
comments: true
date: 2016-01-07 09:42:22+00:00
excerpt: "Peli Legacyn toimitus julkaisee tänä vuonna\x7F odottamiaan pelejä tässä\
  \ juttusarjassa. Ensimmäisenä vuorossa Niko Heikkilän poiminnat."
layout: post
link: https://www.pelilegacy.fi/ajassa/2445/mita-odotan-vuodelta-2016-niko-heikkila
slug: mita-odotan-vuodelta-2016-niko-heikkila
title: 'Mitä odotan vuodelta 2016: Niko Heikkilä'
wordpress_id: 2445
categories:
- Ajassa
tags:
- 1979 Revolution
- Deus Ex
- Dishonored
- Firewatch
- Tacoma
---

[![Gaming 2016](https://www.pelilegacy.fi/wp-content/uploads/2016/01/gaming_2016.jpg)](https://www.pelilegacy.fi/wp-content/uploads/2016/01/gaming_2016.jpg)

[ingressi]Vuosi 2016 näyttää pelien osalta erittäin hyvältä. Peli Legacyn toimitus julkaisee tänä vuonna odottamiaan pelejä tässä juttusarjassa. Ensimmäisenä valintansa tekee Niko Heikkilä.[/ingressi]



### 5. 1979 Revolution



Alkuvuosi on jälleen kerran suosimilleni tunnelmallisille peleille pyhitettyä aikaa. Telltalen modernien seikkailupelien jalanjälkiä seuraava _[1979 Revolution](http://www.1979revolutiongame.com/)_ avaa Iranin vallankumoukseen johtanutta poliittista ja uskonnollista ilmapiiriä seikkailupelin muodossa. Sitä olenkin odottanut kaukaa viime vuodesta asti, ja viime lokakuussa [tekemäni haastattelu projektia vetäneen **Navid Khonsarin**](https://www.pelilegacy.fi/hitaat/2301/haastattelu-1979-revolution-ink-stories) kanssa vain kasvatti odotuksia tätä kunnianhimoista projektia kohtaan.

https://www.youtube.com/watch?v=pGeFR8AqM7Q



### 





### 4. Firewatch



_[Firewatch](http://www.firewatchgame.com/)_ on yhdysvaltalaisen pelistudio Campo Santon esikoinen, joka kertoo salaperäisyyteen verhotun tarinan Yhdysvaltain Wyomingin osavaltion villissä luonnossa vuonna 1989. Harvoin vaikutun pelkistä ruutukaappauksista, mutta Firewatchin luontokuvien kohdalla hengen haukkominen on vain ja ainoastaan oikeutettua.

https://www.youtube.com/watch?v=d02lhvvVSy8



### 





### 3. Tacoma



_Firewatch_ voisi hyvinkin olla seuraava iso nimi ensimmäinen persoonan tutkimuksellisissa peleissä, vaikka me kaikki tiedämme, että se titteli tulee mitä todennäköisemmin menemään _Gone Home_ -pelistä tunnetun Fullbright-pelistudion avaruusseikkailu _[Tacomalle](https://tacoma-game.com/)_. Avaruusaseman tutkiminen nimittäin on eräänlainen peliympäristön arkkityyppi, jonka mestarillisimmat esimerkit löytyvät klassisen _System Shock 2:n_ ja tuoreemman _Alien: Isolationin_ parista.

https://youtu.be/3svkFqeKz-U



### 





### 2. Dishonored 2



Suuren rahan rintamalta odotan niin ikään vahvoja tarinoita ja henkilöhahmoja. _[Dishonored 2](https://www.dishonored.com/)_ jatkaa kasvonsa ja omatuntonsa naamion kätkeneen salamurhaaja Corvo Attanon tarinaa esitellen toisena pelattavana hahmona sarjan ensimmäisessä osassa vielä lapsena olleen valtaistuimen perijättären Emilyn. Pelin tarinaa on kirjoittamassa _[Embed With Games](https://www.pelilegacy.fi/arvostelut/2388/embed-with-games)_ -kirjan viime vuonna kirjoittanut **Cara Ellison**, jonka kynästä voimme kenties odottaa tarinallista syvyyttä, koukeroita ja erikoisia henkilökemioita.

https://www.youtube.com/watch?v=UnsDyv-TtJg



### 





### 1. Deus Ex: Mankind Divided



Vuoden odotetuin peli kohdallani lienee kuitenkin _[Deus Ex: Mankind Divided](https://www.deusex.com/)_, jonka piti jo alun perin ilmestyä helmikuussa, mutta julkaisu lykkääntyi elokuulle. Sarjan tuorein osa _Human Revolution_ nosti kärkiteemoikseen mm. ihmisoikeuksiin, kehon luonnollisuuteen ja transhumanismiin liittyvät kysymykset, joita lämmiteltiin vielä hyvällä annoksella yhteiskuntakritiikkiä. Toivon, että _Mankind Divided_ jatkaa rohkeasti tällä linjalla säilyttäen _Deus Ex_ -sarjan aseman eräänlaisena ajattelevan ihmisen räiskintäpelinä. Lomilla pelasin jälleen kerran lävitse _Human Revolutionin_ Director’s Cut -version ja jouduin harmittavasti toistamiseen toteamaan, kuinka kiireessä suunnitellulta peli alkaa loppua kohden vaikuttaa. En taida tuntea ketään ihmistä, joka olisi pitänyt viimeisen luvun oikean napin valinnasta aiheutuvasta tarinallisesta antikliimaksista. Siksi ymmärränkin hyvin ratkaisun siirtää julkaisupäivää, mikäli se merkitsee, että emme joudu sietämään tällaisia ongelmia. Onneksi sentään päähenkilö Adam Jensenin hiukset ovat jälleen vahatut ja parta trimmattu ennen tositoimiin ryhtymistä.

https://www.youtube.com/watch?v=aALUh8SxNUg



Kaiken kaikkiaan vuosi 2016 tulee olemaan pelien osalta niin kiinnostava vuosi, että tietokoneen hiirikin pyörii hikisissä kämmenissäni. Nähtäväksi jää kerkeänkö tänäkään vuonna koskemaan kaikkeen kiinnostavaan – todennäköisesti en.

**Mitä pelejä sinä odotat tänä vuonna?**
