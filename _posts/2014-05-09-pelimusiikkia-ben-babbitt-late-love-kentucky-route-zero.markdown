---
author: Niko Heikkilä
comments: true
date: 2014-05-09 09:31:38+00:00
excerpt: Cardboard Computerin kehittämän ja julkaiseman Kentucky Route Zeron kolmas
  näytös julkaistiin tällä viikolla. Eräs parhaimmista syistä tarttua peliin on sen
  musiikki, jonka veroista peleissä saadaan harvemmin kuulla.
layout: post
link: https://www.pelilegacy.fi/musiikki/619/pelimusiikkia-ben-babbitt-late-love-kentucky-route-zero
slug: pelimusiikkia-ben-babbitt-late-love-kentucky-route-zero
title: 'Pelimusiikkia: Ben Babbitt - Too Late to Love You (Kentucky Route Zero)'
wordpress_id: 619
categories:
- Musiikki
tags:
- Indie
- Uutuudet
- YouTube
---





**Cardboard Computerin** kehittämän ja julkaiseman **Kentucky Route Zeron** kolmas näytös julkaistiin tällä viikolla. Pelasin -- tai oikeammin koin -- sen ja nautin. Harvinaisen mystinen arthouse-peli Kentucky Route Zero ei nimittäin ole lainkaan seikkailupelien tavallisimmasta päästä. Perinteisen ongelmanratkaisun ja reaktiotestaamisen sijasta pelissä keskitytään hahmojen taustojen ja tunnelman rakentamiseen sekä juonen kuljetukseen. Joukko omituisia hahmoja etsii _Zeroa_, joka on jonkinlainen valtatie kuka tietää minne -- selviää kun viimeinen näytös julkaistaan tulevaisuudessa.

Eräs parhaimmista syistä tarttua peliin on sen musiikki, jonka veroista peleissä saadaan harvemmin kuulla. Tummaa ambient-musiikkia sekoitetaan erilaisiin äänikollaaseihin ja välistä keittoa pehmennetään The Bedquilt Ramblersin koti-ikävää potevalla bluegrass-poljennolla. Toisinaan tarjoillaan kuitenkin jotain aivan muuta, kuten yllä oleva video osoittaa. Valtaosan pelin musiikista on säveltänyt **Ben Babbitt**.

_Too Late to Love You_ iski korkeajännitteen voimalla kesken pelin kolmannen näytöksen. Siluettihahmot istuvat kapakassa katsoen vaaleansiniseen pukuun pukeutuneen laulajattaren huojumista. Samalla kamera liikkuu vaakasuunnassa edestakaisin taustalla olevan täysikuun valaistessa näyttämöä. Hyytävä, mutta kaunis ääni vie pelaajan kauas toisaalle. **David Lynchin** surrealistisista visioista selkeästi lainaava kohtaus on mykistävä.

Pelin kausipassin voi ostaa toistaiseksi pienellä alennuksella [täältä](http://www.gog.com/game/kentucky_route_zero_season_pass).

Missä muussa pelissä musiikki on soinut yhtä komeasti? Laita kohtaus videolinkkinä kommentteihin.
