---
author: toimitus
date: 2016-06-01 14:51:23+00:00
excerpt: Minikritiikit palaa tauolta. Sarjan toisessa osassa vaellamme yhteiskunnan
  raunioissa, lennämme pommikoneella apinoiden kanssa ja osallistumme baaritappeluun.
cover:
    src: https://www.pelilegacy.fi/wp-content/uploads/2016/06/minikritiikit2.jpg
    alt: Minikritiikit vol. 2
layout: post
title: 'Minikritiikit 2: INFRA, Apestorm ja Paint the Town Red'
categories:
- Arvostelut
- Minikritiikit
---

## [INFRA](https://infragame.net/)

***Niko Heikkilä***

**Loiste Interactiven** kehittämä _INFRA_ esittelee meille vuosikymmenien talouskasvun hedelmistä nauttiville ihmisille perin vieraan skenaarion, jossa yhteiskunta – tai infrastruktuuri tarkemmin – murentuu ympäriltämme. Sähkö kannettavan tietokoneen ja älypuhelimen lataamiseen, puhdas vesijohtovesi peseytymiseen ja kurkun kostuttamiseen, pattereista hohkaava lämpö sekä turvallinen eristäytyminen mukavuusalueemme ulkopuolella liikehtiviltä ihmisiltä. Ne ovat klassisen tarvehierarkian pohjalla olevia tasoja, joiden estyminen horjuttaisi kenen tahansa modernin ihmisen elämän suunniltaan – paitsi pelin päähenkilönä toimivan rakennusinsinöörin.

Tätä kalseaa asettelua vasten _INFRAssa_ maalataan useita tunteja ensimmäisestä persoonasta kuvattua seikkailua hylätyissä voimaloissa, kaivoksissa ja rustiikkisella maaseudulla. Esteettisesti viehättävä peli on selkeästi ottanut vaikutteita _Half-Life 2:n_ ja _STALKER_-pelisarjan ympäristöistä. Toisin kuin Tsernobylin säteilyn keskellä, lisäannoksen korutonta komeutta lopputulokseen lisäävät suomalaisen mökkielämän äänet: kosket kuohuvat, linnut visertävät ja heinäsirkat sirittävät. Vehreän puuston lomassa luoviessa voi jo melkein aistia kukkivat koivut ja lämpenevät saunat aina siihen saakka, kunnes pelaaja astuu taskulamppunsa turvin synkkään tunneliin.

_INFRAn_ miellyttävyys jää valitettavasti pitkälti sen pintaan, sillä pelin eriasteiset pähkinät koostuvat käytännössä kytkimien kääntelystä oikeaan asentoon ja esineiden kuljettamisesta toisiin paikkoihin. Alussa tärkeäksi työkaluksi kuvaillun mukana kulkevan kameran käytön unohtaa nopeasti eikä sen tärkeydestä vaivauduta muistuttamaan enää alun jälkeen.

Erityisen halpa vaikutelma jää _INFRAn_ monotonisesta ääninäyttelystä, mutta onneksi päähahmo avaa suunsa lähinnä vain puhelimessa puhuessaan ja uusia paristoja löytäessään. Miksi esineiden löytämistä ei voinut ilmaista tekstinä ruudun reunassa erikoisesti lausutun englannin sijaan on toinen kysymys.

Muutamat säröt toteutuksessa naarmuttavat ikävästi _INFRAn_ kiilllettä, sillä jo alusta käy selväksi, että pelimaailman suunnitteluun on panostettu. Se näkyy esimerkiksi vaikuttavissa rakennelmissa ja taustatarinaa elävöittävissä Stahlburgin kaupungin sanomalehdissä. _INFRAssa_ et luonnollisesti kohtaa vihollisia saati taistelua, sillä niitä peli ei tarvitsekaan. Toisaalta lisäämällä peliin konkreettisen selviytymismekaniikan, olisi ihmisen ja infrastuktuurin välistä raadollista suhdetta voinut tuoda kuitenkin enemmän esille.

Pitäkäämme silmällä, mitä myöhemmin ilmaisena päivityksenä _INFRAn_ omistajille saapuva toinen osa pitää sisällään. Kunnianhimo tekijöillä on jo kohdallaan, joten enää tarvitsee vain tehdä raunioissa luovimisesta jatkuvasti mielenkiintoa ylläpitävä ja sujuva elämys.

<div class="embed">
    <iframe src="https://www.youtube.com/embed/ir2-1TMUZtU" frameborder="0" allowfullscreen></iframe>
</div>

## [Apestorm](http://www.snowhoundgames.com/apestorm-full-bananas/)

***Jonni Estola***

_Apestorm_ on jyväskyläläisen **Snowhoundin** kehittämä, sivusta kuvattu mobiilipeli, joka julkaistiin huhtikuussa Android- ja iOS-käyttöjärjestelmille. Pelissä on tarkoituksena lentää ihmiskuntaan kyllästyneiden apinoiden valtaamalla ilmalaivalla ja kerätä banaaneja suorittamalla tehtäviä sekä etenemällä kentästä toiseen rakennuksia räjäyttämällä. Suoritetuista tehtävistä ansaituilla pisteillä pääsee tilastoihin.

Aloittelijoille _Apestorm_ on hieman haastava ja kontrollit ovat aluksi erikoiset, koska ne on suunniteltu kosketusnäytöllisille puhelimille. Kontrollien opettelemisen jälkeen tulee eteen isompi haaste: kenttien vaikeus. Rakennuksiin osuminen on vaikeaa kontrollien vuoksi ja väärien asioiden tuhoamisesta saa miinuspisteitä kuten, jos ammut ohi ja osut puuhun tai maahan, vähenevät pisteet ja kerroin raa’asti.

_Apestorm_ soveltuu ensisijaisesti pelaajille, jotka pitävät paljon mobiilipeleistä.

<div class="embed">
    <iframe src="https://www.youtube.com/embed/k1XaeTpBFwc" frameborder="0" allowfullscreen></iframe>
</div>

## [Paint the Town Red](https://mattcarr.itch.io/paint-the-town-red)

***Miikka Mononen***

Jos et ole koskaan ollut tappelussa, mietit koko elämäsi millaista se olisi. Reagointiaikasi, lyöntiesi osumatarkkuus ja niiden taakse tositilanteessa päätyvä voima sekoittuvat ainakin miesten mielissä maskuliinisiin voimafantasioihin siitä, miten juuri hän seisoo joukkotappelun lopussa ruumisröykkiön yläpuolella, murtuneiden luiden ja puhjenneiden sarveiskalvojen päällä.

Jos olet ollut tappelussa, toivot ettet joutuisi ottamaan näistä asioista selvää uudestaan. Iholle pulppuava hiki yhdessä suun valtaavan raudan maun kanssa antavat tunteen siitä, että etuhampaasi irtoavat seuraavan lyönnin osuessa kasvoihisi. Voittajanakin edessä on vain tuomioistuin ja elinikäinen henkinen nöyryytys sen takia, että hakkasit jonkun verille.

Videopelit ovat pohjimmiltaan interaktiivisuutensa ansiosta parhaita fantasioiden toteuttamisvälineitä, joten on hieno huomata, että realismiin pyrkiviä teoksia löytyy myös heille, jotka haaveilevat muiden ihmisten lyömisestä niin kauan, että aivokudos tihkuu sormille.

**South East Gamesin** _Paint the Town Red_ asettaa pelaajan satunnaisen baarissa, vankilassa tai vaikka diskossa vierailevan henkilön kehoon. Ensimmäisestä persoonasta toimien tavoitteena on vain mahdollisimman suuren kaaoksen aiheuttaminen. Tämä tehdään lyömällä, potkimalla, tönimällä ja hyödyntämällä ympäristöjen lukuisaa irtaimistoa, seiniä ja maastoja.

Varsin yksinkertaisen ohjaustyylin (liipaisimilla lyödään, torjutaan ja tönitään) omaksuu hetkessä, jonka jälkeen väkivalta voi alkaa. Lyönnit päästävät tietokoneen ohjaamiin vihollisiin osuessaan tyydyttäviä rusahduksia, ja varsinaisten liikesarjojen toteuttamisen sijaan keskeiseen rooliin pääsee pelaajan väkivaltafantasioiden vapaaksi päästäminen. Haluatko lyödä lasipullon kahtia ja puukottaa tuntematonta kurkkuun pullontyngällä? Vokseligrafiikoilla se onnistuu.

Ilahduttavimmillaan _Paint the Town Red_ on kuitenkin sen näyttäessä pelaajalle hänen tekojensa seuraukset. Biljardikepin vapina sen osuessa muiden kasvoihin alkaa tyydyttävänä, mutta kallon murtuessa ja aivomassan näkyessä alta tunne on vähemmän hauska. Ensimmäinen kerta, kun hakkaat verenpunaisilla nyrkeillä tiesi vastustajasi haimaan on järkyttävä. Inhorealistinen väkivalta kuitenkin lauhtuu juuri sopivasti _Minecraftia_ muistuttavan ulkonäön ansiosta, että se ei häiritse liikaa – peliä voisi kuvitella pelaavansa lisääkin.

_Paint the Town Redissä_ ei ole vielä _Early Access_ -peliksi varsinaista narratiivia, mutta pelaajan mielessä rakentuva tarina siitä, miten raivohullu murhaa kolmekymmentä ihmistä baaritappelussa kulminoituu siihen, että hän katsoo ympärillään olevan veren, irtoraajojen ja aivomassan määrää ymmärtäen samalla, että tämän kentän pariin hän ei halua palata. Tämä on kenties ensimmäisiä kertoja videopelien historiassa, kun se on paras mahdollinen reaktio, mitä kyseinen teos voi tarkoituksellisesti aiheuttaa.

<div class="embed">
    <iframe src="https://www.youtube.com/embed/KMcpRHX-MF8" frameborder="0" allowfullscreen></iframe>
</div>
