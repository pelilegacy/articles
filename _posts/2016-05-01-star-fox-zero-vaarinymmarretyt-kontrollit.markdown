---
author: toimitus
comments: true
date: 2016-05-01 08:45:43+00:00
excerpt: Sami Hartikaisen mielestä uusi Star Fox Zero ei ole niin ongelmallinen kuin
  annetaan ymmärtää.
layout: post
link: https://www.pelilegacy.fi/kolumnit/2747/star-fox-zero-vaarinymmarretyt-kontrollit
slug: star-fox-zero-vaarinymmarretyt-kontrollit
title: Star Fox Zero ja väärinymmärretyt kontrollit
wordpress_id: 2747
categories:
- Kolumnit
tags:
- Nintendo
- Nintendo 64
- Shigeru Miyamoto
- Star Fox
- Virtual Boy
- Wii U
---

[![Vieraskynä: Star Fox Zero ja väärinymmärretyt kontrollit](https://www.pelilegacy.fi/wp-content/uploads/2016/05/vieraskyna_star_fox_zero.jpg)](https://www.pelilegacy.fi/wp-content/uploads/2016/05/vieraskyna_star_fox_zero.jpg)

[ingressi]Sami Hartikaisen mielestä uusi Star Fox Zero ei ole niin ongelmallinen kuin annetaan ymmärtää.[/ingressi]

Nintendon Wii U -konsolille julkaistu _Star Fox Zero_ [[sivu](http://starfoxzero.nintendo.com/)] on peli, joka on kerännyt paljon huomiota ennen ja jälkeen julkaisun – joidenkin mielestä myös väärällä tavalla. Huomio keskittyi pelisarjan luojan, **Shigeru Miyamoton**, kommenttiin, jonka mukaan hän “_halusi luoda uuden ja innovatiivisen ohjaustavan peliin_”. Tämä kuohutti internetiä jopa enemmän kuin **Donald Trumpin** _Mass Effect_ -mainosvideo. Mediasivusto Polygon jopa[ hylkäsi pelin arvioinnin kokonaan](http://www.polygon.com/2016/4/20/11466308/not-a-review-star-fox-zero) johtuen mm. pelin oudoista kontrolleista.

Tällainen ajatusmaailma voidaan käsittää monella tapaa, mutta miksi tehdä kontrollit erikoiseksi vain siksi, että ne olisivat uudet? Tämä on Nintendo – yhtiö, joka perustuu ideoiden uudelleenajatteluun ja niiden kokeiluun. Esimerkkinä mainittakoon _Virtual Boy_. Kuinka hyvin se jäikään unholaan? Laite oli ulkona vain vajaan vuoden ja sitä myytiin maailmanlaajuisesti 770 000 kpl. Laite sai kokoelmaansa vaivaiset 22 peliä.

Toinen esimerkki: _64DD_, Nintendo 64 -konsolille tarkoitettu levyasema. Tuotetta myytiin vain 15 000 kappaletta ja 85 000 kpl meni roskiin. Sanon suoraan, etten pidä kaikista asioista, joita Nintendo päättää pudotella pelaajien armoille, mutta olen silti vankkumaton Nintendon kannattaja.

<div class="pullquote">Tämä on Nintendo – yhtiö, joka perustuu ideoiden uudelleenajatteluun ja niiden kokeiluun.</div>

_Star Fox Zeron_ ohjaustapa on suunniteltu kahdelle ruudulle tavalla, jota ei aiemmin ole tehty juuri missään. Peliohjaimen ruudulla ammutaan ensimmäisestä persoonasta ja käytetään gyroskooppista tähtäystä. Tämä tarkoittaa, että heiluttelet ohjainta edestakaisin osuaksesi tarkemmin edessä oleviin vihollisiin. Tässä ei ole mitään ihmeellistä, sillä tällaista on tehty aiemminkin. Uutena mukaan tuleekin TV-ruudun kuva. TV-ruudulla näet aluksen kokonaan aivan kuten _Star Fox 64_ -pelissä. Ohjaat ruudulla menevää alusta peliohjaimen vasemmalla tatilla ja samalla pystyt katsomaan TV-ruutua halutessasi koko ajan, mutta samalla menetät peliohjaimen tuoman tarkemman ampumisen, joita osa vihollisista vaatii.

[![Star Fox Zeron kontrollit](https://www.pelilegacy.fi/wp-content/uploads/2016/05/star_fox_zero_controls.jpg)](https://www.pelilegacy.fi/wp-content/uploads/2016/05/star_fox_zero_controls.jpg)

Tämä tuo pelikokemukseen oman sekavuutensa, sillä pelissä onnistuakseen joudut seuraamaan molempia ruutuja. Vaikka peli onkin osittain _raideräiskinnän_ tyylinen ja voit suurimmaksi osaksi vain seurata tähtäystä peliohjaimelta, ei tämä poista sitä, että edessäsi tulee olemaan kielekkeitä, vihollisaluksia ja muita esteitä, joita on väisteltävä ohjaamalla itse alusta. Ensimmäisen persoonan kuvasta ei saa täysin selvää siitä, kuinka lähellä nämä esteet ovat ja osuuko aluksesi niihin. Näinä hetkinä joudut nostamaan katseesi pois tähtäimestä ja katsomaan aluksen etenemistä TV-ruudulta, jolloin et voi tähdätä. Hoitamattomat viholliset saattavat tykittää sinua tehokkaasti. Vaikka TV-ruudullakin on omat tähtäysalueet, nämä eivät ole yhtä tarkkoja ja niillä osuminen on vaikeampaa vihollisiin – varsinkin niihin tarkkuutta vaativiin.

Menitkö jo sekaisin?

Itsekin olin aloittaessani pelin ensimmäisen tehtävän. En uskonut, että nämä ohjaimet toimisivat yhdessä, kuten oli tarkoitettu, mutta mitä pidemmälle pelasin, sitä intuitiivisemmaksi molempien ruutujen seuraaminen muodostui. Tunsin itseni onnistuneeksi. Hoidin pelin upeat pomotaistelut huomaamatta, että nostin katseeni edestakaisin nopeasti ja vaivattomasti – aivan kuin nostaisin katseeni puhelimen ruudulta samalla seuratakseni TV-sarjaa Netflixistä. Sain molemmista irti sen mitä vaadin.

_Star Fox Zeron_ ohjattavuus ei ole rikki tai huono. Se on vain Nintendon tapa tehdä asioita. Lainataan loppuun vielä Miyamotoa yhteenvedoksi.



<blockquote>Nintendo’s philosophy is never to go the easy path – it’s always to challenge ourselves and try to do something new.</blockquote>



**Teksti ja kuvat: Sami Hartikainen**

_Kirjoittaja on YouTubettaja, graafinen suunnittelija ja pelialan vankkumaton kannattaja. Star Fox Zero julkaistiin Wii U:lle 22.4.2016._



Artikkeli kuuluu Peli Legacyn vieraskynäohjelmaan. Lue [täältä](http://www.pelilegacy.fi/kirjoita) jos haluat tietää, miten julkaiset oman juttusi sivustollamme.
