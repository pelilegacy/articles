---
author: nikoheikkila
comments: true
date: 2015-11-18 09:19:57+00:00
excerpt: Yhdysvaltalainen pelimedia Kill Screen hakee joukkorahoituksen turvin uutta
  mahdollisuutta painettua lehteään varten. Onko pelaajien keskuudessa vielä kysyntää?
layout: post
link: https://www.pelilegacy.fi/ajassa/2381/kill-screen-ja-joukkorahoitus
slug: kill-screen-ja-joukkorahoitus
title: Kill Screen aloittaa puhtaalta pöydältä - osallistu joukkorahoitukseen
wordpress_id: 2381
categories:
- Ajassa
tags:
- Indie
- Joukkorahoitus
- Journalismi
- Kickstarter
- Kill Screen
- Pelikritiikki
---

https://www.kickstarter.com/projects/killscreen/help-kill-screen-reinvent-their-magazine



Yhdysvaltalainen pelimedia [_**Kill Screen**_](https://killscreen.com/) hakee joukkorahoituksen turvin uutta mahdollisuutta painettua lehteään varten. Olen ollut kyseisen julkaisun tyytyväinen lukija nyt reilun vuoden ajan niin verkossa kuin paperillakin.

Mikä on Kill Screen?

Wall Street Journalin kulttuuritoimittajana työskennellyt **Jamin Warren** perusti Kill Screenin vuonna 2009. Tuolloin alalla oli käynnissä indie-pelien murros, kun ensin _Braid_ ja hieman myöhemmin _Limbo_ sekä _Fez_ osoittivat, että pienten tiimien tekemät pelit voivat osoittautua samalla sekä innovatiivisiksi teoksiksi että kaupallisesti kannattaviksi. Omien sanojensa mukaan Kill Screen on kiinnostunut pelien, pelaamisen ja muun kulttuurin leikkauspisteistä. Mediakentällä sen näkökulma peleihin on valtavirrasta poikkeava, jolloin sitä voisi mahdollisesti luonnehtia indie-lehdeksi.

Ensimmäisellä kampanjallaan Kill Screen keräsi 6 000 dollaria, jonka avulla tuotettiin yhdeksän painettua numeroa sekä pidettiin yllä tiheään päivittyvää verkkosivustoa. Pieneltä tuntuvan summan huomioon ottaen se on aika hyvin, ja siksi onkin mielenkiintoista nähdä, mihin yritys on suuntaamassa jopa 68 000 dollarin rahoitustarpeen voimin. Tätä kirjoittaessa kampanja on juuri ylittänyt 50 000 dollarin rajan kun aikaa on jäljellä 20 päivää.

Kill Screenin tapa tuottaa sisältöä ei ole se helpoin tie. Syvällinen ja kulttuurilähtöinen pelijournalismi on ajoittain hyvin kaukana perinteisestä palvelujournalismista, jonka tehtävänä on peliarvioiden muodossa ohjata kuluttajan ostopäätöstä. Tarvitsemme kuitenkin molempia. Perinteisellä journalismilla on kaikesta huolimatta kestävä asemansa markkinoiden kiihdyttäjänä (tai niin haluan uskoa). Samalla kuitenkin erityisesti uudemman sukupolven harjoittama syvälle pureutuva kritiikki on yksi parhaita tapoja edesauttaa positiivisen pelikulttuurin kehitystä.

Kill Screen tiivistää [esittelysivullaan](https://killscreen.com/about/) visionsa kymmeneen lauseeseen, joista erityisesti neljäs osuu silmään.



<blockquote>No medium matures on its own. Rock n’ roll had Rolling Stone, the Internet had Wired, fashion had Vogue. We believe that Kill Screen can be this advocate for the true, the beautiful, and the good in games.</blockquote>



Mistään taiteesta kirjoittaminen ei kehity yksin. Pelialalla tarvitsemme kehittäjien, harrastajien, kriitikoiden ja muiden toimijoiden aktiivista vuoropuhelua, vaikka se synnyttäisikin välillä kipinöitä. Tässä Kill Screen on lukemani perusteella onnistunut hyvin.

Kampanja on haasteellinen, sillä tänä päivänä printin tilassakaan ei ole liiaksi kehumista -- onpa printti jo useaan kertaan ehditty julistaa kuolleeksikin. Olen itse tottunut e-kirjojen lukija, mutta toisaalta nautin myös suomalaisten aikakauslehtien, kuten _**Pelitin**_ ja _**Imagen**_ hyvin taitetuista ja silmää ilahduttavista lehdistä. Visuaalisuuteen Kill Screen aikoo panostaakin, sillä uusi lehti painetaan entistä laadukkaammalle paperille ja yhtenä myyntivalttina se tulee sisältämään kiinnostavia henkilökuvia suurilla ja värikkäillä muotokuvilla varustettuna. Jokaiseen henkilökuvaan luvataan paneutua viikon mittaisella tutkimusretkellä henkilön maailmaan lyhyen Skype-haastattelun sijaan. Niin kutsuttu _upotettu journalismi_ (embedded journalism) on uusi mielenkiintoinen tapa tuottaa artikkeleita, jonka eräänlaiseksi pyhäksi kirjaksi ainakin peleistä puhuttaessa voi nimittää **Cara Ellisonin** kirjoittaman [_Embed With Games_](http://caraellison.co.uk/books/) -teoksen (arvio tulossa myöhemmin).



<blockquote>We’re going to showcase the independent creators that are important to us through reported features, visual essays, and rigorously researched, long-form criticism. We’ll dig deep into the most important new games by sending writers and photographers to find out how they came to be: not through Skype interviews but through a week of embedded reporting.</blockquote>



Viiden dollarin vakuudella saa itselleen uuden lehden sähköisen painoksen sekä nimensä _outoon digitaaliseen monumenttiin_. Painetun version, sähköisen painoksen _Boss Fight Books_ -kirjasarjan _Super Mario Bros 2_ -osasta ja rintamerkin saa itselleen 25 dollarin vakuudella, mutta korkeat postituskulut Eurooppaan saattavat aiheuttaa ongelmia kaikille paitsi vannoutuneimmille lukijoille.



**[Help Kill Screen Reinvent Their Magazine](https://www.kickstarter.com/projects/killscreen/help-kill-screen-reinvent-their-magazine)**
