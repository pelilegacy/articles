---
author: toimitus
comments: true
date: 2015-08-14 12:00:05+00:00
excerpt: Gunnheim saapui viimein Steamiin. Voiko viikinkilaivaa pysäyttää enää? Haastattelimme
  SIEIDIn Petri Pekkarista pelin nykytilasta ja tulevaisuudesta.
layout: post
link: https://www.pelilegacy.fi/hitaat/2127/haastattelu-gunnheimin-viikinkilaiva-seilasi-steamiin
slug: haastattelu-gunnheimin-viikinkilaiva-seilasi-steamiin
title: 'Haastattelu: Gunnheimin viikinkilaiva seilasi Steamiin'
wordpress_id: 2127
categories:
- Ennakot
- Hitaat
tags:
- Early Access
- Gunnheim
- Haastattelut
- Jyväskylä
- SIEIDI
- Steam
- Suomi
---

[![Gunnheim](http://www.pelilegacy.fi/wp-content/uploads/2015/08/gunnheim_ennakko.jpg)](http://www.pelilegacy.fi/wp-content/uploads/2015/08/gunnheim_ennakko.jpg)

[ingressi]Gunnheim saapui viimein Steamiin. Voiko viikinkilaivaa pysäyttää enää?[/ingressi]

_[Gunnheimin](http://sieidi.com/games/gunnheim/)_ kehittänyt ja julkaissut jyväskyläläinen indiestudio [SIEIDI](http://sieidi.com/) ymmärtää viikinkimytologian päälle juuri niin hyvin kuin keskellä Suomea asuvilta ihmisiltä voisi olettaakin – siis aika hyvin. Onnistuneen Steam Greenlight -kampanjan jälkeen elokuun alussa Early Accessiin saapunut _Gunnheim_ on ollut Peli Legacyn tuomariston virallisessa testipenkissä nyt muutamien viikkojen ajan. Tässä mitä me ajattelemme pelistä tällä hetkellä.

**Joni Nieminen:** Olin aluksi hieman pettynyt, kuinka keskeneräiseltä peli tuntui, mutta se selittynee nykyisellä Early Access -kulttuurilla. Pelistä sai iloa irti kaverin kanssa, muttei juurikaan yksin. Yksinpelissä innostuin tapani mukaan rikkomaan peliä kiipeämällä kartan yläpuolelle ja warppailemalla seinien sisään.

Vaikeusaste on vielä liian korkea yksinpeliä varten, ja sen skaalautuvuudessa on vielä paljon hiottavaa. Myös efektien – sekä näkyvien että kuultavien – vähäisyys häiritsi itseäni.

Pidän kovasti ideasta, jossa peliä kehitetään yhteistyöpeli etusijalla, koska sellainen pelaaminen on parasta mitä tiedän. Uskonkin, että tästä voi tulla peli, josta mielelläni maksan niin PC:llä kuin konsoleillakin.

**Jonni Estola: **Mielestäni Gunnheim on onnistunut peli jo Early Access -versiossa, ja odotan innolla valmista tuotosta. Ainut tällä hetkellä negatiivinen asia on muutamien vihollisten ja grafiikoiden bugailu sekä korkeahko vaikeusaste, joka nousi esteeksi varsinkin yksinpelissä.

Musiikit pelissä ovat hyvät alkuvalikon musiikkia lukuun ottamatta, joka voisi vaihdella muutaman kappaleen verran. Pelissä voisi olla oma tunnusmusiikkinsa valikkoa varten.

Kontrollit toimivat ja hiiren sekä näppäimistön yhdistelmäkin on hyvä, joskin olen enemmän pelannut peliohjaimella, mistä on apua hieman tähtäämisessä. Tällä hetkellä pelissä ei ole kunnollista tähtäintä, mikä toisaalta vaikeuttaa ampumista.

Eräs asia, jota peli grafiikoiden osalta kaipaisi, on suurempi määrä animointia kuten esimerkiksi puiden heilumista tuulessa sekä maaston käyttäytymistä tilanteiden mukaan. Ympäristön hajoaminen on rajoitettu lähinnä siltoihin, mutta peliin voisi lisätä enemmänkin hajoavia objekteja.

**Niko Heikkilä:** Olen pitkälti samalla linjalla kuin [helmikuun ensimmäisessä ennakossani](http://www.pelilegacy.fi/ennakot/1449/suomi-kartalle-sieidi-ja-gunnheim). Pilke silmäkulmassa suunnitellulle, massasta poikkeavalle ja ennen kaikkea jämäkän toiminnalliselle moninpelille on aina kysyntää kohdallani. Nimenomaan moninpelille, sillä myöskään itselläni ei korkeasta vaikeustasosta johtuen ole yksin asiaa areenalle eikä pelistä selkeästi olisikaan silkkana yksinpelinä niin paljoa viihdykettä. Hienoa, että kaipaamani verkkomoninpeli päätettiin lopulta toteuttaa peliin. Tulevissa päivityksissä näkisin mielelläni hyvin kirjoitettua tarinaa ja juonta, joka sitoisi viikinkien raivoisan mission ja kentät kauniisti yhteen.

En pitänyt juurikaan peliohjaimella pelaamisesta, vaan vaihdoin nopeasti hiireen ja näppäimistöön, joiden avulla sivuttain liikkuminen ja tähtäily sujuivat kaikista luontevimmin – olkoonkin, että peli on puhdas kahden kepin ammuskelu.

Kaipaisin myös lisää hajoavaa ympäristöä, sillä olin erittäin monityydyttynyt joka kerta saadessani ydinohjuksen kannettavaksi ja surukseni se komeasta räjähdyksestä huolimatta ei pahemmin jättänyt jälkeä ympäristöön vihollislauman siivoamisen ohessa. Todellinen viikinki tietenkin ratsastaisi taisteluun ydinohjuksen selässä muinaisnorjaa huutaen ja selviäisi kertomaan siitä vielä jälkipolville. Ugh!

[![Ennakossa Gunnheim](http://www.pelilegacy.fi/wp-content/uploads/2015/08/gunnheim_ennakko2.jpg)](http://www.pelilegacy.fi/wp-content/uploads/2015/08/gunnheim_ennakko2.jpg)

Peli Legacy päätti haastatella suorassa lähetyksessä SIEIDIn toimitusjohtaja **[Petri Pekkarista](https://twitter.com/PetriPekkarinen)** _Gunnheimin_ nykytilasta ja tulevaisuudesta.

**_Gunnheim_ julkaistiin hetki sitten Steamin Early Access -versiona. Se on samalla ensimmäinen pelinne, joka pääsi läpi Greenlight-ohjelmasta. Mitkä ovat tunnelmat tämän osalta?**

– Tunnelmat ovat hienot ja tämä on tällä porukalla ensimmäinen PC-peli, jonka olemme itse tehneet. Päivä ja fiilikset ovat olleet hienot ja paljon on vielä työtä edessä sekä muutama mobiilipeli alla, jotka on julkaistu viime vuoden puolella.

**Mistä saitte idean _Gunnheimiin_? Mitkä pelit toimivat vaikutteina?**

– [Broforceen](http://www.pelilegacy.fi/ennakot/1507/broforce) on käytetty useampi pelitunti ja pelissä on samaa ideaa sekä simppeliä toimintaa. Tammikuussa saimme idean _Gunnheimiin_, kun halusimme luoda uutta pelikonseptia. Jyväskylän Beatcon-tapahtumassa esiteltiin _Gunnheimia_, jolloin palaute oli positiivista ja sen vuoksi uskalsimme lähteä viemään konseptia eteenpäin – peli on muuttunut siinä välissä paljon. On mukavaa, että porukka on Jyväskylässä innostunut testaamaan peliä.

**_Gunnheimin_ viikinkihahmoissa ja -asetelmassa on potentiaalia useammallekin pelille. Oletteko ajatelleet, että peli voisi poikia myös jatko-osia?**

– Miksipä ei. Riippuu siitä, että millaisen vastaanoton tämä peli saa seuraavien kuukausien aikana ja jälkeen sekä mitkä asiat kiinnostavat pelissä. Ideoita on ja viikinkitarinoista löytyy ammennettavaa, minkä seurauksena _Gunnheim_ voisi muuttua erilaisiksi peleiksi – se jää nähtäväksi. Lisäsisällön osalta emme julkaise erillisiä DLC:tä, vaan jos pelin on ostanut niin kaiken sisällön saa heti käyttöönsä.

<div class="pullquote">“Todellinen viikinki tietenkin ratsastaisi taisteluun ydinohjuksen selässä muinaisnorjaa huutaen ja selviäisi kertomaan siitä vielä jälkipolville.”</div>

**Peliä esiteltiin ensimmäisen kerran julkisuudessa tämän vuoden alussa. Miten pelinkehitys on sujunut? Erityisesti mikä on ollut haastavinta prosessissa?**

– Tietysti paljon haasteita on tullut sen seurauksena, että olemme kehittäneet montaa ominaisuutta samanaikaisesti. Isoin helpotus oli, kun saimme tuon nettipelin toimimaan tähänkin asti. Se oli sellaista, jota kukaan meistä ei ollut aikaisemmin tehnyt missään projektissa, mutta usean kokeilun ja testaussession ansiosta saimme sen toimimaan.

**Alun perin kaavailitte peliin ainoastaan paikallista moninpeliä, mutta sittemmin peliin tuotiin myös verkkomoninpeli.**

– Se oli alkuperäinen ideamme, että yksinpeli ja paikallinen yhteispeli. Verkkopeli oli kysymysmerkkinä pitkään, kunnes parin prototyypin testaamisen jälkeen päätimme tehdä sen ja nyt se on mukana. Kaksi kaveria voivat pelata yhdellä koneella (tai vaikka useampikin) ja loput, jos tilaa on, voi ottaa netistä kaveriksi.

**Onko tulevaisuudessa mahdollista, että pelaajat voisivat luoda omaa sisältöä peliin esimerkiksi kenttäeditorin tai modaustyökalujen avulla?**

– Kun ottaa huomioon pelin aseistuksen hahmoluokat, niin miksipä ei. Ehkä kun olemme hioneet pelimekaniikan Early Accessin aikana kuntoon ja saatu itsekin tehtyä sisältöä peliin jossakin vaiheessa. Emme ole päätöksiä sen suhteen tehneet, mutta se lisäisi pelin ikää varmasti aika paljon. Saavutukset tulevat peliin myöhemmin.

[![Ennakossa Gunnheim](http://www.pelilegacy.fi/wp-content/uploads/2015/08/gunnheim_ennakko3.jpg)](http://www.pelilegacy.fi/wp-content/uploads/2015/08/gunnheim_ennakko3.jpg)

**Pelin alkuvalikossahan on Rewards-osio. Mitä se tulee sisältämään?**

– Se liittyy tasosysteemiin, joka on nyt pelkkä numero. Kokemuspisteet tulevat vihollisten tappamisesta sekä muiden asioiden rikkomisesta. Tasot avaavat jossain vaiheessa ominaisuuksia, pelihahmoja, aseita ja muuta, mitä on seuraavissa päivityksissä tulossa. On hyvä saada Early Accessin osalta palautetta lisättävistä asioista ja jossain vaiheessa teemmekin “level wipen” eli pyyhimme kerätyt tasot, joita sitten ainakin uudet pelaajat lähtevät kerryttämään. Välttämättä emme pyyhi tasoja niiltä, jotka ovat enemmän peliä jo pelanneet – se voisi olla ärsyttävää monille. Olen itsekin ollut pelaajana sellaisessa tilanteessa. Katselemme vielä sen toteuttamista pelaajien välisen balanssin saavuttamiseksi.

[pullquote-right]“Jyväskylän Beatcon-tapahtumassa esiteltiin _Gunnheimia_, jolloin palaute oli positiivista ja sen vuoksi uskalsimme lähteä viemään konseptia eteenpäin.”[/pullquote-right]

**_Gunnheimin_ pelimoottorina toimii Unity. Onko sen suhteen ollut rajoitteita? Esimerkiksi onko vaikea liittää modaustyökaluja tähän peliin?**

– Ainoa vastaan tullut asia on ollut nettipeli. Olen keskustellut monesti noiden palvelimien yhteydessä, mikä olisi paras ratkaisu ja päädyimme tuohon Steamin kutsusysteemiin. Pelissä ei ole mitään _lobbya_ tai _match makingia_, mutta olemme kokeneet sen sopivaksi.

**Entä onko peliin suunnitteilla pelaajien välisiä otteluita (PvP)?**

– Varmasti on, kunhan lisätään _mayhemia_ ja aseita lisää sekä tuo _friendly fire_ luo jo sellaisen lisäyksen, että kavereiden ampuminen on yhtä hauskaa – ellei hauskempaakin. _Deathmatch_ olisi jatkumo erilaisille pelimuodoille, ja lisäämällä kenttiä, joissa tavoitteena on tappamalla päästä etenemään. Jossain vaiheessa ehkä kokeillaan sellaista.

**_Gunnheim_ on toistaiseksi saatavilla vain Steamista. Oletteko harkinneet myös muita jakelukanavia, kuten Humble Storea, itch.io:ta tai GOG.com:ia? Entä miten on konsoliversioiden laita?**

– Totta kai näitä on käyty läpi ja osaan on jo otettu yhteyttä sekä heidän kanssaan on keskusteltu. Toistaiseksi _Gunnheim_ on saatavilla ainoastaan Steamista, mutta on tulossa hyvin pian myös muualle. Kaikki avaimet varmaan ohjautuvat tuonne Steamin Early Accessiin, jotta peli on helpommin päivitettävissä, eli jos jostain on avaimia saatavilla, niin ne aktivoivat Steamissa pelattavan version. Kaikki nämä keskustelut ovat tulleet heidän [jakelijoiden] aloitteesta. On ollut mukava huomata, että muutkin ovat kiinnostuneita pelistä.

**Onko peli tulossa myös konsoleilla? Aiemmin teillä oli puhetta Xbox One -versiosta**.

– Se on ajankohtaista siinä vaiheessa aikaisintaan kun saadaan Early Access -vaihe läpi, ja viimeistely versio pelistä pihalle sekä peli on saatu muihin paikkoihin myyntiin. Sitten pelin kääntäminen konsoleille olisi mahdollista tällä porukalla. Microsoftilla on aikomus ottaa oma "Early Access" (Game Preview) käyttöön.

**Millaisissa sykleissä päivitykset tulevat**?

– Tulevat vaihtelevasti, ja jos jotain kriittisiä peliä rikkovia bugeja on, niin ne halutaan alta pois nopeasti. Sisältöä lisätessä tulee isompi päivitys. Aikataulutettuja päivityksiä ei ole ja kuitenkin tämän pelin kanssa puuhastellaan täysipäiväisesti, niin silloin päivityksiä myös tulee.

**Mitä kautta pelaajien on paras ilmoittaa bugeista**?

– Steamin yhteisösivulle oli tullut muutamia kyselyitä ja kysymyksiä. Se on yksi hyvä paikka ja myös Reddit on siitä hyvä, koska silloin muutkin näkevät vastaukset. Sähköpostia lähettäessä meidän antamat vastaukset eivät tule julkisiksi.

**Kertokaa vielä pari sanaa teistä. Kuinka pitkään SIEIDI on ollut toiminnassa?**

– Toukokuussa 2014 aloitimme, ja silloin meillä oli kolme henkilöä. Tällä hetkellä heitä on neljä. Viisi vakituista on ollut hetken aikaa ja useampi harjoittelijakin on ollut. Paljon on välissä tapahtunut, mutta kaikki kädet ja silmät ovat nyt tässä pelissä. Aika nopeasti siirryimme toimistotiloihin asiakastöiden ja kehitysprojektien saattelemana. Kaikki SIEIDIläiset ovat Jyväskylästä, ja pelissä kuultavat musiikit on tehnyt jyväskyläläinen [Mulperi](https://soundcloud.com/mulperi)-nimellä tunnettu kaveri.

**Kiitos haastattelusta! Kenelle laitetaan perinteiset terveiset ja kiitokset?**

– Jyväskylän peliskenelle ja [Peliosuuskunta Expalle](http://www.expa.fi) sekä muille kavereille. Paljon ovat auttaneet tässä ja muissa projekteissa.

_Voit osallistua Gunnheimin Early Access -ohjelmaan [täällä](http://store.steampowered.com/app/371510/)._

**Teksti ja kuvat: **Jonni Estola ja Niko Heikkilä

https://www.youtube.com/watch?v=2AQv_ryhT4s
