---
author: Niko Heikkilä
comments: true
date: 2015-08-20 09:49:07+00:00
excerpt: 'Insert Coin: Inside Midway''s ''90s Revolution -dokumentti luo katsauksen
  tekijöiden kauniisti kuvailtuun pelivallankumoukseen, joka lähti Chicagosta ja eteni
  maailmalle. Tulossa toukokuussa 2017.'
layout: post
link: https://www.pelilegacy.fi/ajassa/2145/dokumentti-insert-coin-kuvaa-midwayn-90-luvun-pelivallankumouksen
slug: dokumentti-insert-coin-kuvaa-midwayn-90-luvun-pelivallankumouksen
title: Dokumentti Insert Coin kuvaa Midwayn 90-luvun pelivallankumouksen
wordpress_id: 2145
categories:
- Ajassa
tags:
- Dokumentit
- Josh Tsui
- Kickstarter
- Kolikkopelit
- Midway
- Mortal Kombat
- Pelihistoria
---





Jos olit nuori 1990-luvulla ja videopelit kiinnostivat enemmän kuin huokeiden päihteiden nautiskelu punkkareiden seurassa Lahden Kasisalilla, saattoi Midway Games -pelistudion kursivoitu logo painua mieleesi Mortal Kombat -pelien turpakäräjillä tai Cruis'n USA -pelin maantieajossa. Historiasta kiinnostuneet voivat suunnata katseensa kohti tulevaisuutta, sillä _Insert Coin: Inside Midway's '90s Revolution_ -dokumentti luo katsauksen tekijöiden kauniisti kuvailtuun pelivallankumoukseen, joka lähti Chicagosta ja eteni maailmalle.

Projekti ei välttämättä jää haaveeksi, sillä se sai kerättyä runsaat 90 000 dollaria [Kickstarterin joukkorahoituskampanjassa](https://www.kickstarter.com/projects/joshuatsui/insert-coin-inside-midways-90s-revolution/).

Dokumentissa ääneen pääsevät oikeutetusti _Defender_ ja _Robotron: 2084_ -kolikkopeleillä maineensa ansainnut pelisuunnittelija **Eugene Jarvis** sekä alkuperäisessä _Mortal Kombat_ -trilogiassa Sonya Bladea näytellyt **Kerri Hoskins Branson**.

Tuottaja **Josh Tsuilla** on erityisen läheinen suhde projektiin, sillä hän oli mukana Midwayn riveissä luomassa omanlaistaan vallankumousta 1990-luvulla nostaen Chicagon yhdeksi merkittävimmistä amerikkalaisista kaupungeista pelien historiassa.

Vuonna 1987 innokas ja jopa elitistinen kolikkopelien harrastaja Tsui muutti Chicagoon elokuvaopintojen perässä perehtyen samalla ihmisten digitointiin ja animointiin. Tsuin ystävän päästyä töihin Midwaylle kehittämään _Mortal Kombat 2_ -peliä Tsui yritti seurata perässä jääden valitsematta käytyään läpi jopa kahdeksan työhaastattelua. Yhtiössä oli käynnissä teknologinen murros, jossa käsin piirretyistä pikseleistä siirryttiin hiljalleen eteenpäin kohti videotekniikkaa.

Tsuin nimi osaavana videontekijänä oli jäänyt Midwayn johdolle mieleen. Sinnikäs ponnistelu kantoikin lopulta hedelmää ja Tsui pääsi työskentelemään _WWF Wrestlemania: The Arcade Game_ -kolikkopelin parissa, josta tie vei _Mortal Kombat_ -pelien suunnitteluun.

<div class="pullquote">“From Mortal Kombat to NBA Jam to Cruis'n USA, this is the untold history of the greatest videogame studio of the 90's.”</div>

Tsuin mukaan Midwayn villiä länttä muistuttanut tyyli, jossa vastuu kehityksestä siirrettiin pois tuottajilta suoraan tekijöille, oli avaintekijä studion menestyksessä. Kulttuurin varjopuolena tiimien välillä oli usein hankausta, joka ilmeni muun muassa selän takana puhumisena ja tietojen pimittämisenä. Tsui kuvaakin työskentelyn Midwaylla lähennelleen **William Goldingin** (1911–1993) _Kärpästen herra_ -romaania, jossa englantilaiset koulupojat haaksirikkoutuvat autiolle saarelle lento-onnettomuuden jälkeen ja voimiensa tunnossa taantuvat nopeasti villi-ihmisiksi. Niin kauan kuin tiimi pysyi budjetissa ja aikataulussa, säännöillä ei ollut merkitystä.



<blockquote>Midway offered an unrestricted environment -- no management, no producers, no rules. Each team would take the nugget of an idea and just run with it, sometimes not realizing that they were making massive hits. Even though the team was part of a large corporation, its personality was small, agile, and independent.</blockquote>



Kuuden vuoden palveluksen jälkeen Tsui lähti Midwaylta vuonna 1999 aikomuksenaan keskittyä enempi omaan uraansa ja konsolipeliprojekteihin. Yhdessä muiden entisten Midwayn työntekijöiden kanssa Tsui perusti vuosituhannen taitteessa Studio Giganten, jonka ensimmäisen pelin _Tao Feng: Fist of the Lotus_ Microsoft julkaisi Xbox-konsolille vuonna 2003.

_Insert Coin_ pyrkii tiivistämään Tsuin omin sanoin tarinat ja tunnelmat Midwayn julkaistujen ja julkaisemattomaksi jääneiden pelien takaa sekä studion yleisen kulttuurin. Valmiin dokumentin on määrä ilmestyä vuoden 2017 toukokuussa digitaalisena versiona.

**Lue myös:** [From fatalities to flip tricks: Josh Tsui's 20 years of Chicago game development](http://www.polygon.com/features/2013/1/24/3754750/from-fatalities-to-flip-tricks-josh-tsuis-20-years-of-chicago-game)
