---
author: Niko Heikkilä
comments: true
date: 2015-08-26 10:31:04+00:00
excerpt: Euroopan pakolaiskriisi syvenee entisestään useiden ihmisen ottaessa riskin
  Välimerta ylittäessä. Passengersin luoneet Francois Alliot ja Arnaud De Bock haluavat
  pelillään muistuttaa meitä, että poliittisen keskustelun vaahdotessa puolin ja toisin
  ihmisiä kuolee jatkuvasti.
layout: post
link: https://www.pelilegacy.fi/ajassa/2163/passengers-peli-tuo-humaanin-nakokulman-euroopan-pakolaiskriisiin
slug: passengers-peli-tuo-humaanin-nakokulman-euroopan-pakolaiskriisiin
title: Passengers-peli tuo humaanin näkökulman Euroopan pakolaiskriisiin
wordpress_id: 2163
categories:
- Ajassa
- Ilmaiset
tags:
- Etiikka
- Eurooppa
- Ludum Dare
- Pelikritiikki
- Simulaattorit
- Uutispelit
---

[![Passengers](http://www.pelilegacy.fi/wp-content/uploads/2015/08/passengers_game.jpg)](http://www.pelilegacy.fi/wp-content/uploads/2015/08/passengers_game.jpg)

Euroopan pakolaiskriisi syvenee entisestään useiden ihmisen ottaessa riskin Välimerta ylittäessä. Kuluvan vuoden keväästä alkaen jo yli tuhat ihmistä on joutunut äärimmäisen vaarallisten salakuljetusmatkojen uhriksi. [Vice-lehdessä julkaistun syväluotaavan artikkelin](http://motherboard.vice.com/read/hell-on-high-seas) mukaan satoja turvapaikanhakijoita ahdetaan pieniin huonokuntoisiin aluksiin vailla kunnollista muonitusta. Joskus olot ovat jopa niin tukalat, että matkustajat joutuvat lähtemään toiseen maahan kokonaan ilman miehistöä apunaan vain kompassi. Samalla Euroopan unionin jäsenmaissa keskustellaan pitäisikö hädässä olevia ihmisiä vastaanottaa lainkaan.

Jokaisella maahanmuuttokeskusteluun osallistuvalla on eittämättä vahvoja mielipiteitä oikeista toimintatavoista, mutta yhdestä asiasta tulisi olla samaa mieltä: on ihmisiä, jotka tarvitsevat nyt apua enemmän kuin koskaan. Kuten hyvin tiedämme, yhteiskunnan arvo mitataan sillä, kuinka hyvin se pitää huolta heikoimmistaan.

_[Passengersin](http://www.lexaloffle.com/bbs/?tid=2326)_ luoneet **Francois Alliot** ja **Arnaud De Bock** haluavat pelillään muistuttaa meitä, että poliittisen keskustelun vaahdotessa puolin ja toisin ihmisiä kuolee jatkuvasti. Heidän mukaan turvapaikanhakijoita tulisi käsitellä yksilöinä eikä massana.



<blockquote>Migrants are all over the news. They’re treated as a group of people, not as individuals. We wanted to go beyond that, to show some of their individuality and how powerless it is in front of the acting monster, you.</blockquote>



Vahvalla sanomalla varustetussa pelissä pelaaja asetetaan Eurooppaan ihmisiä tuovan salakuljettajan rooliin. Juuri niihin saappaisiin, jotka pyrkivät tekemään voittoa ihmiselämän kustannuksella. Kunkin tehtävän alussa voit valita käytettävän laivan ja siihen laskettavien ihmisten määrän. Voit myös valita millaisia lahjuksia otat vastaan.

Merimatkalla useat matkustajasi kuolevat myrskyssä, ellei juomavesi lopu tai rannikkovartiosto ota kiinni ensin. Passengers on pohjimmiltaan peli, jossa tasapainoilet riskin ottamisen ja rahan tekemisen välillä, mutta pelaajan toimiminen eräänlaisena tuomarina on kenties pelin vakuuttavin asia. Jokaisen matkustajan osalta kerrotaan nimen lisäksi, taustat, mahdolliset perhesuhteet ja määränpää. Näiden tietojen valossa pelaajan on päätettävä ketä ottaa mukaan, millä hinnalla ja ketä lopulta jättää rannalle.

[pullquote]“Passengersin luoneet Francois Alliot ja Arnaud De Bock haluavat pelillään muistuttaa meitä, että poliittisen keskustelun vaahdotessa puolin ja toisin ihmisiä kuolee jatkuvasti.”[/pullquote]

Päädyin ottamaan mahdollisimman paljon ihmisiä mukaan kalliilla pääsymaksulla, mikä johti juomaveden loppumiseen ja siihen, että yli puolet matkustajista kuoli matkalla. Paluumatkalla rannikkovartiosto vei kaikki rahani -- ansaitsin tämän opetuksen.

_Passengersin_ eteen asettamat eettiset kysymykset ovat suorastaan tyrmääviä. Otatko mukaan sairaita ihmisiä, jotka lähes varmasti kuolevat matkalla vai siirrätkö heidät syrjään ja varustat laivasi vain terveillä ihmisillä? Otatko mukaan enemmän ihmisiä kuin kantokyky sallii ja riskeeraat kaikkien hengen? Jos tiedät jollain olevan enemmän rahaa kuin toisella, yrittäisitkö neuvotella tältä suuremman maksun?

[![Passengers](http://www.pelilegacy.fi/wp-content/uploads/2015/08/passengers.gif)](http://www.pelilegacy.fi/wp-content/uploads/2015/08/passengers.gif)

**Lucas Popen** indie-menestykseksi noussut _Papers Please_ on selkeästi eräs ensimmäisenä mieleen tulevista verrokeista, mutta Passengersissa ihmisten karsiminen ei ole mustavalkoinen kysymys maahan pääsemisestä. Pelissä on ehdottomasti ainesta jatkokehitykselle.

Pelit ovat oivallinen ilmaisuväline, silloin kun ne heijastelevat yhteiskuntamme ja kulttuurimme arvoja ja tilaa. Tässä [Ylen uutisessa haastatellaan jyväskyläläistä informaatioteknologian opiskelijaa](http://yle.fi/uutiset/uutispeli_antaa_ajantappotunteen/7086188), joka teki niin kutsutun [uutispelin](https://fi.wikipedia.org/wiki/Hy%C3%B6typeli#Uutispelit) vanhustenhoidon asemasta. Uutispelit erityisesti ovat luotuja huomioimaan maailmalla tapahtuvat asiat ja kantaaottavuudessaan _Passengers_ on juuri tällainen.

Toinen pelien vahvuus tässä kontekstissa on niiden kehittämisen nopeus nykyisillä työkaluilla, jolloin niiden ei ole tyytyminen ainoastaan vanhojen tapahtumien kommentointiin. Passengers tehtiin yhden viikonlopun aikana Ludum Dare 33 -pelijameilla PICO-8 -mikrokonsolia käyttäen.

On selvää, että ajanviete, joka vie yhä suuremman osan ajastamme, ei ole tarkoitettu ainoastaan viihdykkeeksi.

_Voit pelata Passengersia ilmaiseksi [selaimessasi](http://ludumdare.com/compo/author/nerial/)._

**Lähde:** [Offworld -- Passengers is a game about the human cost of Europe's migrant crisis](http://boingboing.net/2015/08/25/passengers-is-a-game-about-the.html)
