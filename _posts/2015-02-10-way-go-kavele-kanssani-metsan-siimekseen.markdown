---
author: Niko Heikkilä
comments: true
date: 2015-02-10 09:35:25+00:00
excerpt: Way to Go on todennäköisesti paras peli, jota tulet tänään pelaamaan.
layout: post
link: https://www.pelilegacy.fi/ajassa/1401/way-go-kavele-kanssani-metsan-siimekseen
slug: way-go-kavele-kanssani-metsan-siimekseen
title: Way to Go - kävele kanssani metsän siimekseen
wordpress_id: 1401
categories:
- Ajassa
- Ilmaiset
tags:
- Indie
- Taide
- Uutuudet
---

[![Way to Go](http://www.pelilegacy.fi/wp-content/uploads/2015/02/waytogo.jpg)](http://www.pelilegacy.fi/wp-content/uploads/2015/02/waytogo.jpg)

[ingressi]Way to Go on todennäköisesti paras peli, jota tulet tänään pelaamaan.[/ingressi]

Kävely väreiltään vaihtuvassa metsässä, jossa valkoisiin puettu piirroshahmosi etenee merkittyä polkua pitkin alkukantaisen rytmikkään melodian säestämänä sekä osittain mustan piirroshahmon seuraamana ei voi olla jännittävämpää.

Ei, otetaan edellinen uudestaan. Kävely metsässä osoittautuu harvoin niin jännittäväksi kuin **Vincent Morissetin**, **Caroline Robertin **ja **Édouard Lanctôt-Benoit'n** muodostaman [AATOAA-studion](http://www.aatoaa.com) _interaktiivisessa kokemuksessa_ nimeltä **Way to Go**, joka tarkemmin kuvailtuna on tauoton sarja räiskyviä impulssinomaisia visualisointeja: eräänlaisia nopeita unen hetkiä, jotka kiitävät keskushermoston ohi tiputellen kipinöitä tajunnan syvimpiin ytimiin. Kun matka on ohi, tiedät haluavasi ja vaaditkin lisää. Tämä ei ole ensimmäinen matkasi, vaan seuraava.

Kanadan elokuvalautakunnan tuottama Way to Go on teknologiademoksi häikäisevän upea, ja se toimii kaikessa loistossaan selaimesi sisällä. Olen opiskellut ja tehnyt websovellusten kehittämistä jo kauan, joten nämä kehut eivät ole lainkaan pienimmästä päästä. Pelaajaa hemmotellaan esimerkiksi vapaasti ohjattavalla 360 asteen kameralla, monipuolisella valaistuksella, interaktiivisesti generoituvalla äänimaailmalla sekä WebVR:n tarjoamalla Oculus Rift -tuella. Efektein koristeltua peliympäristöä voi pysähtyä koska vain nauttimaan tai jatkaa juoksuaan.

**Philippe Lambertin** peliin luoma musiikki soi komeasti etenkin kuulokkeilla kuunneltuna, mutta vielä hartaampaa oli ajoittain pysähtyä kuuntelemaan peliä varten kaapattuja luonnon ääniä: joen kohisevaa virtausta, hyttysen ininää sekä tuulen huminaa puiden latvoissa. Hyvällä äänisuunnittelulla on vahva merkitys peliin uppoutumisessa, ja Way To go onnistuu äänimaailmallaan herättämään takaraivossa samanlaisia miellyttävästi pisteleviä tuntemuksia kuin Cardboard Computerin _Kentucky Route Zero_.

Asia, joka nousee tapetille on Way to Gon pelinomaisuus, sillä matka kestää vain muutamia minuutteja, jonka jälkeen sitä voi juosta loputtomiin -- päätä siitä itse. Way to Go on pelattavissa tämän [linkin](http://a-way-to-go.com/) takana.



<blockquote>[…] interactive experience for human beings between 5 and 105 years old. Maybe it lasts six minutes; maybe it lasts forever. Way to Go is ready for your web browser and willing to go VR, if you're Rift-y. It is like a grey squirrel balanced on a branch, fearless. It is a game and a solace and an alarm, a wake-up call to the hazards of today. At a moment when we have access to so much, and see so little, Way to Go will remind you of all that lies before you, within you, in the luscious, sudden pleasure of discovery.</blockquote>




