---
author: Niko Heikkilä
comments: true
date: 2014-06-09 10:12:41+00:00
excerpt: IndiE3 on mitä nimensä antaa olettaakin. Indieskenen omat IndiE3-messut järjestetään
  9.–16.6 verkossa ja se sijoittuu tarkoituksella E3-messujen kanssa päällekkäin.
  Tekijöidensä mukaan IndiE3 on indieyhteisön keskinäinen solidaarisuuden näyttö sekä
  osoitus siitä, mitä voi tapahtua kun joukko ihmisiä sitoutuu yhteisen hyvän eteen
  täydellä antaumuksella ja ripauksella vihaa. IndiE3 on vallankumouksellinen liike
  ja se on alkanut.
layout: post
link: https://www.pelilegacy.fi/ajassa/689/indie3-se-pienempi-ja-vakevampi-kolmonen
slug: indie3-se-pienempi-ja-vakevampi-kolmonen
title: IndiE3 - se pienempi ja väkevämpi kolmonen
wordpress_id: 689
categories:
- Ajassa
tags:
- Indie
- Tapahtumat
---

[![IndiE3](/uploads/2014/06/indie3-1050x350.png)](/uploads/2014/06/indie3.png)





Hotline Miami 2 on Devolver Digitalin esittelyssä Los Angelesin **Electronic Entertainment Expo 2014** -messuilla. Upeaa, mahtavaa! On siellä kuulemma jotkut Sonyt ja Microsoftitkin. Mutta jos olet kuin minä, et luultavasti ole kiinnostunut messuista tuon ja uuden Civilization-pelin lisäksi enempää. Saatat jopa tukehtua useimpien medioiden uutisvirtaan. Suureksi onneksesi jotain ihan muuta on myös tarjolla.





**IndiE3** on mitä nimensä antaa olettaakin. Indieskenen omat IndiE3-messut järjestetään 9.–16.6 verkossa ja se sijoittuu tarkoituksella E3-messujen kanssa päällekkäin. Tekijöidensä mukaan IndiE3 on indieyhteisön keskinäinen solidaarisuuden näyttö sekä osoitus siitä, mitä voi tapahtua kun joukko ihmisiä sitoutuu yhteisen hyvän eteen täydellä antaumuksella ja ripauksella vihaa. IndiE3 on vallankumouksellinen liike ja se on alkanut. Minä, esimerkiksi, odotan siltä paljon.





Messujen tarkoituksena on esitellä indiepelejä, opettaa pelinkehityksen saloja ja tutustua ihmisiin näiden pelien takana. Ensimmäisenä päivänä messuilla käsitellään uusia julkistuksia, trailereita ja myöhempää ohjelmaa. Seuraavina päivinä tapahtuma jakautuu kahtia paneeleihin sekä indiE3Jamiin -- viisipäiväiseen haasteeseen kehittää oma peli alusta loppuun. Valmiit pelit esitellään yleisölle messujen viimeisenä päivänä. Pelijamit ovat todetusti hyviä saumoja pelinkehittäjille saada oma lopputuote kaupattua nopeasti yleisölle. Lisäksi messuohjelmassa on luvassa myös peliturnauksia ja kiinnostavia puheita.





Kattavampi esittely messuohjelmasta löytyy [IndiE3:n Tumblr-blogista](http://projectindie3.tumblr.com/). [Suoratoistopalvelu Hitboxissa](http://www.hitbox.tv/team/indie3) voit katsoa molempia lähetyksiä ja tapahtuman kulkua voi seurata myös [twiitteinä](https://twitter.com/projectindiE3).





Tulemme omalla Twitter-tilillämme päivittämään myös mielenkiintoisimpia kuulumisia messuilta, joten [hyppää mukaan keskusteluun](https://twitter.com/pelilegacy).
