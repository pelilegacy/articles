---
author: Niko Heikkilä
comments: true
date: 2014-03-07 08:50:51+00:00
excerpt: 'Kirjaennakko: Dokumentaristi Blake J. Harrisin (The Accidental Billionaires,
  Moneyball) kirja Console Wars lupaa kertoa lukijoille tarinan siitä kuinka 1990-luvulla
  Sega pienenä altavastaajana suurella visiolla ja kapinallisella asenteella yllätti
  Nintendon ja mullisti pelialan.'
layout: post
link: https://www.pelilegacy.fi/ajassa/382/konsolisodat-koittavat-toukokuussa
slug: konsolisodat-koittavat-toukokuussa
title: Konsolisodat koittavat toukokuussa
wordpress_id: 382
categories:
- Ajassa
tags:
- Kirjat
- Nintendo
- Sega
---

[![Blake J. Harris - Console Wars](http://www.pelilegacy.fi/wp-content/uploads/2014/03/consolewars-230x300.jpg)](http://www.pelilegacy.fi/wp-content/uploads/2014/03/consolewars.jpg)Ne wanhan ajan sodat siis. Dokumentaristi **Blake J. Harrisin** (The Accidental Billionaires, Moneyball) kirja **Console Wars** lupaa kertoa lukijoille tarinan siitä kuinka 1990-luvulla Sega pienenä altavastaajana suurella visiolla ja kapinallisella asenteella yllätti Nintendon ja mullisti pelialan. Harris (s. 1982) itse lapsena sai Segan vaikka toivoi vanhemmiltaan Super Nintendoa, joten näkökulmassa lienee aavistuksen verran puolueellisuutta.

Muistin virkistykseksi Nintendo oli 90-luvulla monopoliasemassa, jolle ei haastajia löytynyt ennen kuin Segan ohjaksiin astui **Tom Kalinske**, joka uskaliaalla ja periksi antamattomalla asenteella johti alaisensa Segan työläiset taisteluun suurta ja mahtavaa Nintendon korporaatiota vastaan. Tuo taistelu laajeni ennen pitkää olohuoneista koulujen pihoille ja jopa kongressiin saakka. Veli veljeä vastaan; maaottelussa kohtasivat ennen kaikkea Yhdysvallat ja Japani. Panoksena oli konsolimaailman kiistaton herruus.

Lapsuudessani suurin osa kavereistani omisti juuri Nintendon bittimäärät vaihdellen, mutta muutama Segakin löytyi. Veristä kamppailua paremmasta alustasta emme silti harrastaneet, vaikka tuolloin _kovan pojan_ status määriteltiinkiin sillä minkä konsolin tai kuinka tehokkaan tietokoneen omistaa. Ehkäpä siksi, että kenelläkään ei siihen aikaan vielä ollut pääsyä internetiin. Tai sitten vaiensimme Sega-fanit ylivoimallamme. Todettakon kuitenkin, että Sega Genesis on Super Nintendon ohella aikansa hienoimpia laitteita, jolle on olemassa monta viiden tähden peliä.

Mitä seuraavan sukupolven konsolien valmistajat Sony ja Microsoft voisivat tästä kirjasta oppia? Harrisin mukaan Nintendon vahvuutena on ollut erityislaatuisten pelien tuottaminen tarkoin valitulle kohderyhmälle. Vasta kun tämä tavoite on saavutettu, voi keskittyä muuhun. Löytyykö Playstation 4:n tai Xbox Onen maailmasta tuota samaista taistelutahtoa muutaman vuosikymmenen takaa vai tyytyvätkö alustat vain kumartamaan toisilleen yksinoikeuspelejä samalla julkaisten? Vuosi 2014 näyttää kaapin paikan.

Kaltaisillemme pelialan historiasta kiinnostuneille naavaparroille Console Wars on käytännössä pakko-ostos. Kirjan voi jo ennakkotilata [Amazonista](http://www.amazon.com/Console-Wars-Nintendo-Defined-Generation/dp/0062276697) sekä Kindle-versiona että kovakantisena. Mikäli aihe kiinnostaa, mutta yli 500-sivuisen niteen lukeminen kuulostaa haastavalta, on sen pohjalta myöhemmin tulossa myös dokumenttielokuva.



<blockquote>It’s the story of how a humble family man, with an extraordinary imagination and a gift for turning problems into competitive advantages, inspired a team of underdogs to slay a giant and, as a result, birth a $60 billion dollar industry.</blockquote>



[Lue lisää: What today's console makers can learn from the '90s Sega vs. Nintendo Battle.](http://arstechnica.com/gaming/2014/03/learning-from-history-sega-nintendo-and-the-first-console-war/)
