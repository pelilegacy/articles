---
author: nikoheikkila
comments: true
date: 2015-01-12 17:19:54+00:00
excerpt: Muistatko vielä viime vuonna julkaistun Sinivalkoisen pelikirjan? Niinkin
  kattava teos on helppo muistaa, ja vielä helpompaa on rahoittaa pelitoimittaja Juho
  Kuorikosken uutta kirjaprojektia Suuret seikkailupelit - tietokonepelien klassikot.
layout: post
link: https://www.pelilegacy.fi/ajassa/1291/tana-vuonna-poraudutaan-seikkailupeliklassikoiden-historiaan
slug: tana-vuonna-poraudutaan-seikkailupeliklassikoiden-historiaan
title: Tänä vuonna poraudutaan seikkailupeliklassikoiden historiaan
wordpress_id: 1291
categories:
- Ajassa
tags:
- Joukkorahoitus
- Kirjat
- Mesenaatti.me
---





Muistatko vielä viime vuonna julkaistun [Sinivalkoisen pelikirjan](http://www.pelilegacy.fi/arvostelut/506/arvio-sinivalkoinen-pelikirja-suomalaisen-pelihistorian-tarkein-yksittainen-teos)? Niinkin kattava teos on helppo muistaa, ja vielä helpompaa on rahoittaa pelitoimittaja **Juho Kuorikosken** uutta kirjaprojektia Suuret seikkailupelit - tietokonepelien klassikot.

Pelaan paljon [seikkailupelejä](http://www.pelilegacy.fi/kolumnit/1034/seikkailupeliguru-ron-gilbertin-vinkit-hyvaan-pelisuunnitteluun), joten kirjan käsittelemät aiheet lienevät hyvin tuttuja. Kulttuurillinen vaikutus on silti vertaansa vailla, sillä moni lienee herännyt juuri _The Walking Dead_- ja _Game of Thrones_ -pelisarjojen myötä seikkailupelien viimeisimpään aaltoon, ja niinpä on aiheellista tarkastella genren syntymää ja kehitystä tähän päivään saakka.

Tulevat vuodet ovat seikkailupelien ystäville juhlalliset, sillä niin _Grim Fandango_ kuin _Day of the Tentacle_ saavat uusversionsa, kehumani _[Broken Age](http://www.pelilegacy.fi/arvostelut/442/arviossa-broken-age-vielako-sedat-jaksavat-heilua)_ saa jatkoa sekä **Ron Gilbert** ja **Gary Winnick** julkaisevat _Thimbleweed Parkin_ loppuvuodesta 2016.

Kirjailija tiivistää projektinsa näihin kysymyksiin:



<blockquote>Mikä on seikkailupeli ja mikä on genren rooli digitaalisten pelien evoluutiossa? Miksi Sierra suosi peleissään komentojen syöttämistä kirjoittamalla, kun taas LucasArts käytti alusta lähtien hiiriohjausta? Mikä on George Lucasin ja Steven Spielbergin rooli seikkailupelien historiassa? Mitkä tekijät johtivat seikkailupelien maailmanvalloitukseen ja kuolemaan? Kuinka seikkailupelit nousivat takaisin jaloilleen?</blockquote>



Mikäli rahoitustavoite täyttyy, kirja näkee päivänvalon Minerva Kustannus Oy:n julkaisemana tämän vuoden syksyllä.


