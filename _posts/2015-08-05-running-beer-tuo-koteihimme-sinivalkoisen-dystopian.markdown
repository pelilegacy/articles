---
author: nikoheikkila
date: 2015-08-05 09:52:18+00:00
excerpt: Jyväskyläläisen Kaljameri Gamesin oluteksploitaatio Running Beer herkuttelee suomikuvastolla kuin itse Iivana Nyhtänköljä vanhoina aikoina herran kanssa pellonlaidassa.
layout: post
title: Running Beer tuo koteihimme sinivalkoisen dystopian
cover:
    src: /uploads/2015/08/ennakko_runningbeer.jpg
    alt: Running Beer
categories:
- Ajassa
---

Blogissaan tekijät kuvaavat peliä _Pac-Manin_, _My Summer Carin_ ja _Metal Gear Solidin_ risteytykseksi. Ei ole kaukaa haettua arvella, että innostus tällaisen pelin suunnitteluun on kummunnut juurikin **Johannes Rojolan** globaaleiksi hiteiksi nousseista _My Summer Car_ -videoista.

Sekä _My Summer Car_ että _Running Beer_ ovat parodiaan verhottuja rosoisia vastalauseita salonkikelpoiseksi harjatulle Suomi-brändille. Siinä missä _My Summer Car_ kertoo ainakin osittain tarinaa autoihin pohjattomasti rakastuneesta suomalaismiehestä, on _Running Beerin_ kuvastama huoli konservatiivisen holhousvaltion vasaran alle jäämisestä aidompaa.

_Running Beer_ sijoittuu dystooppiseen tulevaisuuteen, jossa ikävien käänteiden kautta Suomen tasavallan presidentiksi valittu Räisänen (etunimi ei tiedossa) on allekirjoittanut alkoholikieltolain ja täten määrännyt oluen kannettavaksi pois kaupoista ja tuhottavaksi. Pelin sankarina toimii työkyvyttömyyseläkettä nauttiva, karvan verran alle kuusikymppinen entinen teollisuusmaalari Ykä. Ykän lapsuutta varjosti isän väkivaltaisuus, mikä kenties ajoi Ykänkin kuningas alkoholin ohjastamalle tielle. Värikkäissä vaatteissa hissimusiikin soidessa kauppaan asteleva Ykä vaikuttaa kuitenkin hyvin sympaattiselta ihmiseltä verrattuna kadunkulmista löytyviin peseytymättömiin puliukkoihin.

Kieltolain astuessa voimaan Ykä päättää toimia ja haalia jokaisesta kaupasta vähintään 24 olutta, jotka on yksitellen siirrettävä taskuun kylmäkaapista. Olisihan perinteisen 24-pakkauksen mukaan kaappaaminen turhan helppoa. Toisinaan Ykän ahneus kostautuu, sillä 250 oluen anastamisen jälkeen luoviminen marketin käytävillä osoittautui verrattain vaivalloiseksi.

<div class="pullquote">
Sekä My Summer Car että Running Beer ovat parodiaan verhottuja rosoisia vastalauseita salonkikelpoiseksi harjatulle Suomi-brändille.
</div>

Taustatarinan lupaama vastarintaliike jää vielä toistaiseksi sanojen asteelle, sillä Ykä työskentelee yksin. Vaihtelevin ominaisuuksin varustetut pelihahmot ja kahden tai useamman pelaajan yhteistyöpeli toisivat peliin runsaasti lisää sisältöä. Entä missä ovat markettien ulkopuolella ja tuulikaapeissa notkuvat alkoholia pummaavat teinit?

Pelaamiseen tarvitsee ainoastaan vasemman käden näppäinsormia, mikä tietenkin vapauttaa oikean käden bulkkioluen antoisalle siemailulle pelaamisen aikana. Peliä ei kuitenkaan suositella käytettäväksi harjoitussimulaattorina oikeita juoksukaljoja varten. _Running Beer_ painottaa jo alkuteksteissään vastuullisuutta: älä kokeile tätä oikeassa kaupassa.

Suoritusta parantavia esineitä, kuten vartijoiden tielle tiputeltavia banaaninkuoria löytyy kaupasta yllättävistäkin paikoista ja niiden hyödyntäminen alati laajenevien ja vaikeutuvien markettien vuoksi on käytännössä pakollista. Valitettavasti Ykä voi kantaa vain yhtä esinettä kerrallaan mukana.

[![Running Beer - Ykä](/uploads/2015/08/runningbeer_yka.jpg)](/uploads/2015/08/runningbeer_yka.jpg)

Tässä vaiheessa pelin kehityskaarta vartijat eivät vielä välitä heidän tai muiden asiakkaiden tönimisestä, hedelmä- ja vihannesosastolla mellakoinnista tai muusta epäilyttävästä käytöksestä -- ainoastaan olutvarkauksista. Tekijöiden mukaan tämä tulee muuttumaan lopullisessa versiossa, johon sisältyy erilaisia vartijoita, joita asiakkaat voivat hälyttää Ykän kuriin panemiseksi.

> "We wanted make the AI more fun than realistic, so for example the guards do not react to anything else Ykä does inside the shop, like havocking the whole vegetable section, or the cashier just is totally clueless and does nothing to stop the player. This, however, is something that will work differently in the final version, where there is lot more progression in the difficulty, like different types of guards with better senses, faster speed and different equipment, other customers with the ability to call for the guard if they see Ykä taking beer and the cashier using pepper spray to stop Ykä"

Vartijat todellakin ovat arvaamattomia ja toisinaan löytävät Ykän jo pakoreitin ensimmäisen hyllyn takaa kun taas toisinaan Ykä saa rauhassa kävellä porteista ulos vartijan jäädessä jumiin alennuskahvilla täytettyjen ostoskärryjen taakse. Halvan kahvin ja pelikoneiden perässä kauppaan tulleet vanhemmat rouvashenkilöt saa pois tieltä riemastuttavan epäkorrektein keinoin kumoon potkimalla. Voipa jähmettyneillä mummoilla pelata jopa jalkapalloa, jos mieli tekee. Toistan, älä kokeile tätä oikeassa kaupassa.

<div class="pullquote">
Running Beer painottaa jo alkuteksteissään vastuullisuutta: älä kokeile tätä oikeassa kaupassa.
</div>

Running Beerin juoksukaljaharrastus ei kuitenkaan ole mitään puistossa kävelyä tiukasta aikarajasta johtuen, mikä lisää haastetta erityisesti hiiviskelyä painottavassa pelityylissä. Siksi aikaraja olisikin hyvä olla kytkettävissä pois asetuksista tai käytössä vain omassa pelimuodossa. Lisäksi pelin aikana käänneltävä kamerakulma auttaisi paon suunnittelussa ja toteutuksessa, sillä nyt onnistuneet juoksukaljat jäävät pitkälti arvailujen varaan.

Vaikeustason vuoksi en vielä onnistunut läpäisemään peliä, mutta vannon palaavani vastarinnan liput liehuen viemään loputkin oluenne vielä jonakin tummanpuhuvana iltana. Lupaan tämän sinulle, Ykä.

_Running Beer_ pukee hilpein tuloksin peliksi ne pelot ja vastareaktiot, joita keskioluen poistaminen ruokakaupoista kansamme keskuudessa herättäisi. Ideasta voisi ammentaa loputtomiin aina massiivimoninpeliksi saakka, joten on kiinnostavaa seurata onnistuuko Kaljameri Games keskittymään olennaiseen ja pitämään pelin rajat tarpeeksi tiiviinä, jottei sen jo nyt hyvällä mallilla oleva hauska pelattavuus ja pureva huumori kärsi. Pelin on määrä valmistua tämän vuoden viimeisellä neljänneksellä.

Joka tapauksessa parodia, omaperäisyys, sinivalkoinen dystopia ja puhdas shokkiarvo johtavat menestykseen, sillä _Running Beer_ pokasi ensimmäisen sijan tämän kesän Assembly-festivaalin pelinkehityskilpailussa. Näin kävi myös edeltävänä vuonna, kun [_Office Rage Simulator_](https://www.youtube.com/watch?v=_6AeZLFKwl8) hauskuutti yleisöä kisan parhain tuloksin.

Olisipa kaljaa -- mutta minullahan on!
