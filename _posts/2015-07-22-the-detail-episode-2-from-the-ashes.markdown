---
author: Niko Heikkilä
comments: true
date: 2015-07-22 11:35:29+00:00
excerpt: Suomen Turku jatkaa vahvasti kirjoitettujen seikkailupelien ystävien palvelemista
  Rival Gamesin The Detail -pelisarjan toisessa osassa From the Ashes.
layout: post
link: https://www.pelilegacy.fi/arvostelut/2044/the-detail-episode-2-from-the-ashes
slug: the-detail-episode-2-from-the-ashes
title: 'Arvio: The Detail Episode 2 - From The Ashes'
wordpress_id: 2044
categories:
- Arvostelut
- Seikkailu
- Suomalaiset
tags:
- HBO
- Indie
- Telltale Games
- The Detail
---

[![The Detail Episode 2 - From the Ashes](/uploads/2015/07/the_detail_2_from_the_ashes.jpg)](/uploads/2015/07/the_detail_2_from_the_ashes.jpg)

[ingressi]Suomen Turku jatkaa vahvasti kirjoitettujen seikkailupelien ystävien palvelemista Rival Gamesin The Detail -pelisarjan toisessa osassa From the Ashes.[/ingressi]

Koska _From the Ashes_ on hyvin pitkälti interaktiivinen sarjakuva, keskityn arvioimaan pääosin sen kertomaa tarinaa. Tämä luonnollisesti voi johtaa juonipaljastuksiin, joten lue varovasti! Mikäli sarja ei vielä ole tuttu, suosittelen lukemaan arvioni ensimmäisestä osasta _[Where the Dead Lie](http://www.pelilegacy.fi/arvostelut/1100/the-detail-1)_.

_From the Ashesissa_ veteraanietsivä Reggie Moore jatkaa kaupungin puhdistamista paheiden ikeestä uuden suurrikosyksikön johdossa. Samalla myös ensimmäisestä osasta tuttu ilmiantaja Joe Miller tasapainoilee perheenisän ja ex-rikollisen vaikeassa arjessa. Konstaapeli Katelyn Hayes puolestaan kokoaa itseään ensimmäisen osan traagisen lopun jälkeen. Rytmitys kolmen pelattavan hahmon välillä toimii toivotusti jokaisen saadessa tarpeeksi ruutuaikaa hahmokasvua ajatellen.

Jos _Where the Dead Lien_ visuaalinen anti jäi joidenkin mielestä hapuilevaksi, ei siitä tarvitse enää huolehtia: The Detail vakuuttaa tyylillään _From the Ashesin_ kohdalla. Pelatessani tunsin paikoitellen eksyneeni **Martin Scorsesen** luomaan New Yorkiin, jollaista mielikuvaa erityisesti Millerin vierailu taksiasemalla ja Hayesin auttama ihmiskaupan uhriksi joutunut nuori puolalaisnainen ruokkivat. Jälkimmäinen kohtaus herätti sisäisen Travis Bickleni, mutta omankädenoikeutta ei kunniallinen poliisi jaa -- vai jakaako?

Pelaajaa näet kuumotellaan edelleen oikeasta maailmasta otetuilla kiperillä valinnoilla, joiden seurauksia vertaillaan jakson viimeisessä ruudussa esiteltävään tilastotietoon. The Detail ei tarjoa mahdollisuutta vertailla valintoja muiden pelaajien kanssa, mikä on viisas ratkaisu ottaen huomioon pelin verrattain pienen pelaajakunnan verrattuna muihin tyylilajin peleihin.

[![The Detail Episode 2 - Cliffhanger](/uploads/2015/07/the_detail_2_cliffhanger.jpg)](/uploads/2015/07/the_detail_2_cliffhanger.jpg)

Eräs pelin moraalisista haasteista liittyy jälleen poliisivoimien käytökseen. Palveletko kirkasotsaisesti lakia vai yritätkö oikoteiden kautta nopeaan ja likaiseen kunniaan? Valitsin tietoisen oikotien rynnätessäni huumausainerikoksesta epäillyn tummaihoisen miehen kotiin ”kuullessani” hänen huuhtovan todisteita alas viemäristä. Myöhemmin avautuvat seuraukset olivat arvattavat, mutta siitä huolimatta mielenkiintoiset.

Millerin hahmolla ongelmien eteen joudutaan runsaammin esimerkiksi tämän uskollisuutta ja lojaaliutta koetellessa. Toisin kuin huomattavasti enempi fantasianomaisessa _The Wolf Among Us_ -pelissä, jossa päädyin leikittelemään moraalisilla valinnoilla kerta toisensa jälkeen kaaosta ympärilleni aiheuttaen, The Detailin kohdalla huomaan haluavani pelata enemmän itseni näköistä hahmoa. Kun tuntee olevansa osa pelimaailmaa, sitä mieluummin pyrkii tukemaan kuin hajottamaan.

Vakavista teemoista huolimatta haarautuvan dialogin välistä pilkahtelee myös sopivissa määrin huumoria, mikä on tärkeä avaintekijä modernin seikkailupelin onnistumisessa. Se yhdistettynä eettisiin ja moraalisiin haasteisiin paljastaa tyylilajin vahvuuden. The Detail viehättääkin eniten pelaajia, jotka ovat vihkiytyneet sarjakuvan maailmaan, sillä pelin mekaaninen ydin sen kauniin kuoren alla koostuu käytännössä eteenpäin klikkailusta.

Ensimmäisen osan traagiseen loppuun palataan lyhyesti, mutta brutaalia satamassa tapahtuvaa surmatyötä lukuun ottamatta _From the Ashesin_ tarina säästää pelaajaa tunteita kuohuttavilta tilanteilta pitäen jännityksen yllä stimuloimalla sarjalla tasaisesti hermostoa pisteleviä kohtauksia. Loppu jättää perinteisesti roikkumaan kalliolta.

_From the Ashes_ tekee kuitenkin oivallisesti sen, mitä viisiosaisen sarjan toiselta jaksolta voi odottaakin: se lisää syvyyttä hahmoihin ja taustoittaa heidän henkilökohtaisia motiiveja. Kolmas osa tulee olemaan haastava, sillä räjäyttävän lopun petaamista ei voi aloittaa liian vauhdikkaasti tai se vie siltä terän.

https://www.youtube.com/watch?v=GEKNNHlxcCc



_The Detailin toinen episodi on saatavilla [Steamista](http://store.steampowered.com/app/358120/?snr=1_5_1100__1100) ja [Applen sovelluskaupasta](https://itunes.apple.com/app/id946016940)._
