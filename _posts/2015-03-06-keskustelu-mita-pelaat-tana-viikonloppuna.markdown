---
author: Niko Heikkilä
comments: true
date: 2015-03-06 16:41:35+00:00
excerpt: Viikonloppu merkitsee sitä, että työhousut potkaistaan pois jalasta ja tilalle
  vaihdetaan nuhjuiset verryttelyhousut reikäisten villasukkien kanssa. Viikonloppuna
  tietenkin myös pelataan, mutta pelikirjastojen kasvaessa mielettömiin mittoihin
  on silloin tällöin paikallaan udella, mitä sitä oikein pelaisi? Mitä sinä ajattelit
  pelata tänä viikonloppuna?
layout: post
link: https://www.pelilegacy.fi/ajassa/1548/keskustelu-mita-pelaat-tana-viikonloppuna
slug: keskustelu-mita-pelaat-tana-viikonloppuna
title: 'Keskustelu: Mitä pelaat tänä viikonloppuna?'
wordpress_id: 1548
categories:
- Ajassa
tags:
- Elder Scrolls
- Keskustelu
- PlayStation Plus
- The Legend of Zelda
---

[![Viikonloppu](http://www.pelilegacy.fi/wp-content/uploads/2015/03/viikonloppu-1200x675.jpg)](http://www.pelilegacy.fi/wp-content/uploads/2015/03/viikonloppu.jpg)

Mitä parhainta viikonloppua teille, lukijat. Viikonloppu merkitsee sitä, että työhousut potkaistaan pois jalasta ja tilalle vaihdetaan nuhjuiset verryttelyhousut reikäisten villasukkien kanssa. Viikonloppuna tietenkin myös pelataan, mutta pelikirjastojen kasvaessa mielettömiin mittoihin on silloin tällöin paikallaan udella, mitä sitä oikein pelaisi? Viime viikonloppuna me pelasimme [Broforcea](http://www.pelilegacy.fi/ennakot/1507/broforce), jonka parista on luvassa videota myöhemmin YouTube-kanavalla.

**The Elder Scrolls Onlineen** on julkaistu [hulppea 20 Gt:n päivitys](http://www.eurogamer.net/articles/2015-03-06-25gb-elder-scrolls-online-patch-is-biggest-yet), joka tuo mukanaan uuden _oikeusjärjestelmän_, minkä turvin pelaajat voivat suorittaa eskapistisia paheitaan pelimaailmassa. Kyllä, me kaikki tiedämme, että ihmisten kiusaaminen ja ryöstäminen on mitä hauskinta kun sen voi tehdä turvatusti pelin sisällä. Fantasiapoliisin kouraa pääsee perinteisesti pakoon lahjomalla. Päivitys on lisäksi alkua pelin uudelle liiketoimintamallille, jossa oikealla rahalla voi ostaa terveyttä, taikaa ja muita kykyjä parantavia juomia. Tätä kiinnostavampi uudistus lienee, että pelata voi kohta ilman pakollisia maksuja, mutta maksamalla saa kuukausittaisina palkkioina peliin _kruunuja_.

Tai ehkä olet kirjoittaja, kuten mekin olemme täällä kivisessä kosteassa majassa ja haluaisit pelata oikeaa journalistisimulaattoria. [**The Coop Times**](http://www.linebreakcollective.com/hosted-projects/the-coop-times/game/) sallii tämän ilmaiseksi selaimessa. Peli on retroa myös pinnan alta, sillä jutut kirjoitetaan perinteisellä kirjoituskoneella (luit oikein, ei pyyhitä sitä tekstiä) samalla kun artikkelin kalmanlinja valuu nenäsi edessä. Sain pelin jollain tapaa rikki, ja juttuni karkasi kirjaimellisesti näytöltä, mutta idea on sangen mielenkiintoinen. Pienellä hiomisella pelaisi pidempäänkin.

Jos kaipaat viikonloppuusi esimerkiksi **Tim Burtonin** elokuvista tuttua goottilaista mystiikkaa, voi [**Belladonna**](http://store.steampowered.com/app/351340/) olla oivallinen valinta. Tummasävyisessä seikkailussa ohjataan Frankensteinin hirviön tavoin kuolleista noussutta pelihahmoa, joka lähtee tutkimaan omaan kuolemaan ja elvytykseen johtaneiden tapahtumien syitä.

[Kuukauden PlayStation Plus -pelit](http://www.eurogamer.net/articles/2015-03-04-playstation-plus-march-update-adds-oddworld-valiant-hearts-and-olliolli-2) ovat laskeutuneet ladattaviksi. Lämpimät suosittelut lähtevät riemukkaalle **Oddworld: New 'n' Tastylle** sekä viime vuosien pahinta riippuvuutta aiheuttavan skeittipelin jatko-osalle **OlliOlli 2: Welcome to Olliwood**. Arviot molemmista peleistä nähdään tällä sivustolla piakkoin.

Voit myös olla pelaamatta muiden pelejä ja tehdä omasi. Suosittu pelimoottori [**Unreal Engine 4** on nyt ilmainen](https://www.unrealengine.com/blog/ue4-is-free), mikä merkittävästi alentaa kynnystä alkaa kehittämään omia pelejä. Jos pelistäsi tulee suosittu, maksat viiden prosentin rojaltit neljännesvuosittain saadun kokonaistulon ylittäessä 3000 dollaria.

Nintendo työstää yhteistyössä Netflixin kanssa **The Legend of Zelda** TV-sarjaa, jota on kuvailtu perheystävälliseksi Game of Thronesiksi. Pelonsekaisella jännityksellä jäämme odottamaan lopputulosta, mutta sillä välin Los Angelesissa vaikuttavan Zelda Project -ryhmän fanityönä tekemä elokuva tyynnyttää janoamme. Trailerin perusteella ainakin puvustus on kevyestä larppimaisuudestaan huolimatta hyvin toteutettu.

https://www.youtube.com/watch?v=1YBgCkeDx-s



**Mitä sinä -- arvon lukija -- ajattelit pelata tänä viikonloppuna? Kommentoi alle.**
