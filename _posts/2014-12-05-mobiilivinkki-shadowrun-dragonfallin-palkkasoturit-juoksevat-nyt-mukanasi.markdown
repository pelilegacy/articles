---
author: Niko Heikkilä
comments: true
date: 2014-12-05 12:27:55+00:00
excerpt: 'Harebrained Schemesin Shadowrun: Dragonfall on yksi vuoden arvostetuimpia
  PC-pelejä eikä se ole sattumaa. Peli on nyt saatavilla myös Android- ja iOS-laitteille.'
layout: post
link: https://www.pelilegacy.fi/ajassa/1134/mobiilivinkki-shadowrun-dragonfallin-palkkasoturit-juoksevat-nyt-mukanasi
slug: mobiilivinkki-shadowrun-dragonfallin-palkkasoturit-juoksevat-nyt-mukanasi
title: 'Mobiilivinkki: Shadowrun Dragonfallin palkkasoturit juoksevat nyt mukanasi'
wordpress_id: 1134
categories:
- Ajassa
tags:
- Android
- GOG.com
- iOS
- Mobiilipelit
- Uutuudet
---

[![Shadowrun: Dragonfall](/uploads/2014/12/shadowrun_dragonfall-1050x590.jpg)](/uploads/2014/12/shadowrun_dragonfall.jpg)

**Harebrained Schemesin** [Shadowrun: Dragonfall](http://www.gog.com/game/shadowrun_dragonfall_directors_cut) on yksi vuoden arvostetuimpia PC-pelejä eikä se ole sattumaa. Lautapelistä digitaaliseen muotoon siirretyssä roolipelissä seikkaillaan vuoden 2054 Berliinissä, jossa kyberteknologian ja taikuuden osaajat elävät ainakin osittain sovussa häikäilemättömien suuryritysten imiessä verta kansasta, jonka riveissä liikkuvat ihmisten lisäksi myös haltiat ja peikot. Teknologiaa ja taikuutta on näin taidokkaasti yhdistelty viimeksi Troika Gamesin ja Activisionin pelissä [Arcanum: Of Steamworks and Magick Obscura.](http://www.gog.com/game/arcanum_of_steamworks_and_magick_obscura)

Dragonfall ei tosin ole kiireisten ihmisten peli, sillä vuoropohjainen taistelumekaniikka vaatii yllättävän paljon pohdiskelua ja ennakoitujen lopputulosten arviointia. Taistelut etenevät tyypillisesti hahmojen siirtyessä suojaan tuliaseilta, jolloin lähitaistelijat yrittävät siirtyä ruutu kerrallaan lähemmäksi vihollista maagien taikoessa tulimyrskyjä vihollisten kiusaksi. Tämä on vain typistetty kuvaus varsin koukuttavasta taistelusta, jonka sekaan voi heittää vielä erilaisia droideja apureiksi rakentavan mekaanikon, henkiä esiin manaavan velhon taikka tietoverkkoihin murtautuvan hakkerin.

Etenemisen pohjalla on myös vakuuttava tarina, jonka teemoja ovat muun muassa anarkia, ihmisoikeudet ja rotujen välinen tasa-arvo. Kampanjaa voi erityisesti suositella niille, jotka pettyivät edeltäneeseen Shadowrun Returns -pelin tarinaan. Ohjaajan "leikkaama" versio on rakennettu kokonaan itsenäiseksi peliksi sisältäen viisi uutta tehtävää, taisteluiden hiomista ja uutta musiikkia muutamia mainitakseni.

Miksi kerron tämän teille? Koska Dragonfall ilmestyi paranneltuna versiona myös mobiililaitteille ja juuri niille alustoille peli on tietokoneversiota pelanneena kuin luotu.

Pelin voit ladata taskuusi [App Storesta](https://itunes.apple.com/us/app/shadowrun-dragonfall-directors/id872020768?mt=8) ja [Google Playsta](https://play.google.com/store/apps/details?id=com.harebrainedschemes.dragonfall). Käy ostamassa peli ja kerro, mitä pidit siitä.


