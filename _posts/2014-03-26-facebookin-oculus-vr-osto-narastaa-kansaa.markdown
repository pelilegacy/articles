---
author: Niko Heikkilä
comments: true
date: 2014-03-26 11:11:56+00:00
excerpt: Eilen ei kukaan tiettävästi jäänyt paitsi siitä uutisesta, että suuri ja
  paha Facebook osti Oculus VR -yhtiön 2 miljardilla dollarilla. Henkilökohtaisesta
  Twitter-virrastani sain illalla selata pelkkää tukahdutettua itkua, epäilyjä, spekulointia
  ja sitäkin enemmän huonoja puujalkavitsejä. Yllättävää tässä ostossa oli, että suurimmat
  valittajat olivat ihmisiä, joiden en ole koskaan aiemmin nähnyt puhuvan mitään Oculus
  Riftistä tai virtuaalitodellisuudesta…
layout: post
link: https://www.pelilegacy.fi/ajassa/459/facebookin-oculus-vr-osto-narastaa-kansaa
slug: facebookin-oculus-vr-osto-narastaa-kansaa
title: Facebookin Oculus VR -osto närästää kansaa
wordpress_id: 459
categories:
- Ajassa
tags:
- John Carmack
- Pelinkehitys
---

[![Oculus Rift](http://www.pelilegacy.fi/wp-content/uploads/2014/03/oculus_rift-300x300.jpg)](http://www.pelilegacy.fi/wp-content/uploads/2014/03/oculus_rift.jpg)Eilen ei kukaan tiettävästi jäänyt paitsi siitä uutisesta, että suuri ja paha **Facebook** osti **Oculus VR** -yhtiön 2 miljardilla dollarilla. Henkilökohtaisesta Twitter-virrastani sain illalla selata pelkkää tukahdutettua itkua, epäilyjä, spekulointia ja sitäkin enemmän huonoja puujalkavitsejä. Yllättävää tässä ostossa oli, että suurimmat valittajat olivat ihmisiä, joiden en ole koskaan aiemmin nähnyt puhuvan mitään Oculus Riftistä tai virtuaalitodellisuudesta.

Kaava siis menee näin: _Facebook ostaa firman / tuotteen X → Facebookin paha karma nousee potenssiin X + 1._ Tämä on tapahtunut ennenkin Facebookin ostaessa WhatsAppin ja sitä ennen Instagramin, mikä todistaa kaavan oikeaksi. Kohun liekehtivään rovioon on tärkeintä heittää lisää öljyä. Työskenteleehän itse **John Carmack** nykyisin Facebookilla.

Mitä pelaajat olivat tästä mieltä? Otetaan kaksi esimerkkiä, joista toinen on lyhyempi ja napakampi sekä toinen pitempi ja tyhjentävämpi.





[embed]http://twitter.com/grumpygamer/status/448682084182134785[/embed]



Seikkailupeliveteraani **Ron Gilbert** lohduttaa humoristisesti, ettei ostosta kannata huolestua. Onhan kieltämättä totta, että tuskin kukaan laittaisi Oculus Riftin virtuaalitodellisuuslaseja päähänsä julkisella paikalla. Twiittinsä kommenteissa Gilbert jatkaa toteamalla, että Oculus Rift on antisosiaalinen ja eristää ihmiset toisistaan.

Mikäli virtuaalitodellisuus olisi pohjimmiltaan antisosiaalinen ilmiö, tuskin Facebook olisi siinä nähnyt kannattavaa liiketoimintaa.



[embed]http://twitter.com/notch/status/448601882374975488[/embed]



Mielenkiintoisempi analyysi tulee Minecraftin luojalta **Markus Perssonilta** joka [blogissaan](http://notch.net/2014/03/virtual-reality-is-going-to-change-the-world/) rinnastaa itsensä rivien välissä pieneen poikaan, joka jäi ilman joululahjaa. Perssonin mukaan Facebookin menneisyys on osoittanut, ettei heihin tule luottaa. Lisäksi virallinen Minecraft VR -versio jää toteutumatta.

Eräs kohta Perssonin kirjoituksessa osuu naulan kantaan: kilpailua on tulossa ja kilpailu on myös virtuaalitodellisuustuotteille vain hyvästä.



<blockquote>But I don’t want to work with social, I want to work with games. And I did not chip in ten grand to seed a first investment round to build value for a Facebook acquisition.</blockquote>



Kumarran syvään pelintekijöille, jotka valmistavat pelinsä puhtaasti peliksi eivätkä sisällytä mukaan pakkososiaalisuutta, sisäisia ostoja tai saavutuksia.

Teidän vuoro lukijat. Mitä muita reaktioita olette asiasta nähneet ja mitä itse olette mieltä?
