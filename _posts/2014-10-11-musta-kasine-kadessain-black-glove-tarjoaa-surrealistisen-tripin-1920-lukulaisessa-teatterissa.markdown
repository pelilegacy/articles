---
author: nikoheikkila
comments: true
date: 2014-10-11 08:49:29+00:00
excerpt: The Black Glove on kuin suoraa jatkoa alkuperäiselle BioShockille, mutta
  Rapturen sosiaalisesti kieroutunut vedenalainen yhteiskunta on vaihtunut 1920-lukua
  imitoivaan eksentriseen The Equinox -teatteriin. Nyt Kickstarterissa.
layout: post
link: https://www.pelilegacy.fi/ajassa/996/musta-kasine-kadessain-black-glove-tarjoaa-surrealistisen-tripin-1920-lukulaisessa-teatterissa
slug: musta-kasine-kadessain-black-glove-tarjoaa-surrealistisen-tripin-1920-lukulaisessa-teatterissa
title: 'Musta käsine kädessäin: The Black Glove tarjoaa surrealistisen tripin 1920-lukulaisessa
  teatterissa'
wordpress_id: 996
categories:
- Ajassa
tags:
- Indie
- Kickstarter
- Narratiivi
- Tulossa
---





Osa edesmenneen Irrational Gamesin miehistöstä jätti kariutuneen laivan **Ken Levinen** keskittyessä jatkossa Take Twon projekteihin. Tämä porukka alkoi omatoimisesti rahoittaa uutta pelistudiota, **Day for Nightia**, muiden töiden ohella. Työn ensimmäinen hedelmä kasvaa rahoittajia kutsuen [Kickstarterissa](https://www.kickstarter.com/projects/theblackglove/the-black-glove). The Black Glove on herkullisen näköinen ja leikittelee trailerin perusteella vakuuttavasti uusilla ideoilla.

**The Black Glove** on kuin suoraa jatkoa alkuperäiselle BioShockille, mutta [Rapturen](http://www.pelilegacy.fi/ajassa/772/katso-bioshock-lyhytelokuva-brothers-rapture) sosiaalisesti kieroutunut vedenalainen yhteiskunta on vaihtunut 1920-lukua imitoivaan eksentriseen The Equinox -teatteriin. Todellisuuden rajojen ulkopuolella liikehtivä teatteri on luovan kaaoksen kourissa, joten pelaajan ohjaaman nimettömän kuraattorin on seikkailtava ajan käytävillä neliulotteisen avaruuden korpimailla. Pelin nimen mukaisesti pelaajalla on käytössä musta käsine, jolla taiteilijoiden menneisyyttä voi muokata manipuloimalla heidän työnsä ilmaisuvälinettä, sanomaa ja muusaa. Tämä antaa pelaajalle mahdollisuuksia ilmaista itseään mitä oudoimmilla taidekollaaseilla.

[![The Black Glove: Mr. Cribbage](/uploads/2014/10/the_black_glove.jpg)](/uploads/2014/10/the_black_glove.jpg)



<blockquote>"Based on your decisions, the creators may become influenced by 8-bit video game music, 60s era pop art, Day of the Dead folk art, 70s cosmic comics, anime, multi-media experimental art, cyberpunk fiction, sad-eyed clown paintings, low-budget   b-movies, and more. The choice is up to YOU."</blockquote>



Eriskummallisuuden lisäksi tekijät painottavat suurta jälleenpeluuarvoa pelaajille, jotka haluavat kokea pelistä kaiken. Kiinnostavin lienee kuitenkin lupaus kytkeä pelin kerronta suoraan pelattavuuteen tuoden narratiivipainotteisen ilmaisun uudelle tasolle. On paljon pelejä, joissa manipuloidaan aikaa, mutta entäpä jos voisi manipuloida kokonaista kulttuuria? Taide on mitä sopivin väline tähän.

Trailerin katsottuani olin positiivisesti yllättynyt pelin visuaalisuudesta, mutta pelon aiheeksi jää pohjautuuko peli liiaksi minipeleihin. BioShock-sarjan pelimaailmojen tutkiminen on ollut kiinnostavaa ja palkitsevaa, joten olisi sääli, mikäli The Black Gloven teatteri jäisi vain kauniiksi ja merkityksettömäksi rekvisiitaksi.

Etuna projektissa on, että tekijöillä on painavia meriittejä ansioluettelossaan. **Joe Fielder** on ollut käsikirjoittamassa BioShock Infinitea ja Burial at Sea -lisäosaa. **Robb Waters** puolestaan on suunnitellut pelikulttuurin kuolemattomista hahmoista mm. System Shock 2:n SHODAN-tekoälyn, Thiefin päähenkilö Garrettin sekä alkuperäisen BioShockin avainhenkilöistä Sander Cohenin ja Andrew Ryanin.

Jääkö The Black Glove pelkäksi kauniiksi dadaksi vai tuoko se peleihin jotain merkittäviä uusia tuulahduksia? Sen näemme mahdollisesti loppuvuodesta 2015, kun esiripun on määrä paljastaa PC:lle, Macille ja Linuxille sekä mahdollisesti muillekin alustoille tuleva peli.
