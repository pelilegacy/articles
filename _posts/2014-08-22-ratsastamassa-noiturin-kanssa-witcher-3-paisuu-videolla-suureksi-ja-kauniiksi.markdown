---
author: Niko Heikkilä
comments: true
date: 2014-08-22 11:19:16+00:00
excerpt: 'Viime päivien ajan olen seisonut, istunut, maannut, juonut kahvia, syönyt
  leipää ja kävellyt edestakaisin huoneesta toiseen. Kaiken tämän aktiviteetin keskellä
  mielessä on ollut vain ja ainoastaan yksi peli – The Witcher 3: Wild Hunt. Katso
  pelivideosta, mistä on kyse.'
layout: post
link: https://www.pelilegacy.fi/ajassa/885/ratsastamassa-noiturin-kanssa-witcher-3-paisuu-videolla-suureksi-ja-kauniiksi
slug: ratsastamassa-noiturin-kanssa-witcher-3-paisuu-videolla-suureksi-ja-kauniiksi
title: 'Ratsastamassa Noiturin kanssa: The Witcher 3 paisuu videolla suureksi ja kauniiksi'
wordpress_id: 885
categories:
- Ajassa
- Videot
tags:
- CD Projekt RED
- Tulossa
---

[![The Witcher 3: Wild Hunt](http://www.pelilegacy.fi/wp-content/uploads/2014/08/the_witcher_3-1050x590.jpg)](http://www.pelilegacy.fi/wp-content/uploads/2014/08/the_witcher_3.jpg)

Viime päivien ajan olen seisonut, istunut, maannut, juonut kahvia, syönyt leipää ja kävellyt edestakaisin huoneesta toiseen. Kaiken tämän aktiviteetin keskellä mielessä on ollut vain ja ainoastaan yksi peli -- **The Witcher 3: Wild Hunt**.

Puolalaisen **CD Projekt** -pelitalon uudesta maallisen rakkauden tuotteesta julkaistiin 35 minuuttia pelikuvaa kehittäjän kommenttiraidalla varustettuna. Vaikka en Wild Huntista muiden tapaan Skyrimin tappajaa näillä tiedoin ennustakaan (kaikkien pelien on oltava sovussa keskenään), oli vaikeuksia pidätellä sisälläni vellovaa lapsenomaista riemua tuon reilun puolen tunnin aikana, kun Rivian mahtava valkosusi Geralt leikkeli ruumiita kahtia kuin Itto Ogami konsanaan komean ääniraidan säestämänä ja upeiden maisemien värittämänä. Esittelyvideo kärsi pienistä ruudunpäivitysongelmista, mikä selittyy videon ylälaidan "Work in Progress" -maininnalla. Varsinaiseen valmiiseen peliin pääsemme käsiksi vasta puolen vuoden kuluttua. Helvetti ei tunnetusti tiedäkään sitä raivoa, joka pelaajissa syntyy, mikäli peli ei pyöri sulavasti 60 ruutua sekunnissa.

Eräs vaahdotuimmista ominaisuuksista pelissä on sen valtavan laaja avoin maailma, jonka päästä päähän täyttä laukkaa ratsastaminen vie tekijöiden mukaan useita kymmeniä minuutteja. Yleisesti en ole lämmennyt avoimeen maailmaan sijoittuville seikkailuille, mutta esimerkiksi ensimmäisessä The Witcher -pelissä paikkojen tutkiminen ja ympäristön kartoittaminen oli suppeammasta maailmasta huolimatta todella nautinnollinen kokemus. **Andrzej Sapkowskin** Noiturin maailman tunnelma nimittäin pesee jo kättelyssä useimpien roolipelien miljööt. Toisena valttikorttina tekijät lupaavat, että jokainen Geraltin näköpiirissä oleva sijainti on mahdollista tutkia, mikä hyvin toteutettaessa pönkittää pelin erinomaisuutta tai epäonnistuessaan jättää siitä karvaan sivumaun kielen pintaan.

Videossa Geralt pelastaa Johnny-nimisen _godlingin_ äänen, taistelee irvokkaan puun hengen kanssa sekä uhraa erään kyläläisen korvan kolmelle vähemmän mairittelevan näköiselle neidolle. Omaperäiset tehtävät ovat sarjan aiemmissa osissa olleet Noiturin tarinan määrittelevä hopeamiekan kärki ja samaa uskaltaa varovasti odottaa tälläkin kertaa.

Pidin **The Witcher 2: Assassin of Kings** -peliä edeltäjäänsä heikompana pääosin kankeamman taistelumekaniikan vuoksi. Ilokseni Wild Huntin videolla Geralt vaikuttaa heiluttavan miekkoja yhtä sulavasti kuin sarjan ensiosassa eikä käyttöliittymäkään tule missään vaiheessa tielle. Uutena lisänä asevarastoon kuuluu nyt minivarsijousi, jolla voi pyydystää vaikkapa villejä syöjättäriä luonnossa. Luonnollisesti kaupunkien muurien sisällä pesivät syöjättäret pyydystetään toisenlaisin asein. Mikäli tekijät ovat pysyneet saagalle uskollisena, riittää Geraltilla kosolti vientiä vastakkaisen sukupuolen kanssa. Niitä ja muitakin dialogeja lienee jälleen ilo katsella.

Arvioimme Wild Huntin kattavammin sen ilmestyttyä kauppoihin. Sitä odotellessa ja aamukamman piikkejä katkoessa katso alla oleva video ja vaikutu.


