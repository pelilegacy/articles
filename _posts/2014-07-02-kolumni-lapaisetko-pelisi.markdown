---
author: Niko Heikkilä
comments: true
date: 2014-07-02 13:41:27+00:00
excerpt: Kolumnissa pohditaan tänään läpäisemättömien pelien aiheuttamaa tuskaa.
layout: post
link: https://www.pelilegacy.fi/kolumnit/766/kolumni-lapaisetko-pelisi
slug: kolumni-lapaisetko-pelisi
title: 'Kolumni: Läpäisetkö pelisi?'
wordpress_id: 766
categories:
- Kolumnit
---

[![`Kuvituskuva](/uploads/2014/07/kolumni_lapaisetko_pelisi.jpg)](/uploads/2014/07/kolumni_lapaisetko_pelisi.jpg)

Sukkelasti sanailevat toverimme **Rock, Paper, Shotgun** -verkkojulkaisussa [kyselivät tällä viikolla](http://www.rockpapershotgun.com/2014/07/01/rps-asks-why-and-how-often-do-you-finish-games/) miksi ja kuinka usein pelaat ostamasi pelit läpi? Koska kysymys on erittäin ajankohtainen suurten verkkokauppojen kesäalennusten taas päätyttyä, ajattelin virittää samanhenkistä keskustelua myös tänne.

Tätä lukiessa Steam-kirjastosi tai nk. _backlogisi_ pullistelee eittämättä nimikkeitä, jotka olet ostanut halpaan hintaan. Ehkä tälläkin hetkellä tankkaat PayPal-tilillesi lisää rahaa. Osa on ollut jo pitkään toivelistallasi kun taas osan olet ehkä ostanut vain kokeilumielessä. _"Vielä minä jonain päivänä nämä pelit aloitan ja läpäisen"_, olet saattanut virkkoa. Mitä vielä odotat? Mene pelaamaan niitä -- tai siirrä kasvavat omantunnon tuskasi hetkeksi sivuun ja jatka lukemista.

Tänä vuonna olen ottanut työn alle läpäistä enempi pelejä kuin viime vuonna. Se on vapauttavaa, sillä jostain oudosta syystä läpäisemättömät pelit jäävät kummittelemaan alitajuntaan, jossa ne valvottavat öisin pyöriessäni hikisten petivaatteiden seassa. Silti nopeasti laskettuna olen läpäissyt alle viidenneksen kokoelmani sisällöstä.

Vaan pitäisikö meidän potea pahaa oloa omistamiemme läpäisemättömien pelien määrästä?

Ennen kysymykseen vastaamista on syytä määritellä, mitä pelin läpäiseminen meille tarkoittaa. Perinteisesti on ajateltu, että pelin yksinpelikampanjan tai pääjuonen suorittaminen loppuun riittää läpäisyksi. Onhan täysin loogista, että pelin lopputekstien rullatessa kasvojen edessä on saavuttanut jotain samaa, mitä esimerkiksi elokuvan loppuun katsottuaan. Entä ne pelit, jotka ovat enemmän musiikin kaltaisia -- teoksia, joihin on palattava päivästä ja viikosta toiseen eikä niitä varsinaisesti voi läpäistä? Tähän väliin sijoittuvat tarkoituksella pitkitetyt pelit, joihin sisältyy muun muassa suuri määrä avattavia saavutuksia, pitkiä sivutehtäviä taikka pääjuonen jälkeen avautuva haastavampi Uusi Peli+. Vaativatko eräät pelit täydellisen mestaroinnin ennen kuin ne voi merkitä läpäistyiksi?

Siispä kysyn: läpäisetkö ostamasi pelit ja mitä pelin läpäiseminen tarkoittaa sinulle? Vai pelaatko onnellisesti nk. hiekkalaatikkopelejä ilman huolen häivää seikkailun päättymisestä? Vastaa kommenteissa.

…mitä ikinä vastaatkaan, älä ajattele **Bit.Trip Runneria!**
