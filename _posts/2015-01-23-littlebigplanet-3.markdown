---
author: elisa
date: 2015-01-23 11:41:55+00:00
excerpt: LittleBigPlanetin plyysihahmot laittavat pelaajan koetukselle myös sarjan kolmannessa osassa.
cover:
  src: /uploads/2015/01/Little-Big-Planet-3.jpg
  alt: LittleBigPlanet 3 
layout: post
title: LittleBigPlanet 3
categories:
- Arviot
---

LittleBigPlanet-sarjan uusimmassa osassa pelin päähahmo Sackboy joutuu pahan Newtonin valtaamaan maailmaan yrittäen muutaman ystävänsä turvin pelastaa maailman tuhon partaalta. Pelin alkaessa nähdään, kuinka Newton vapauttaa pahan hengen, jonka vangiksi hän joutuu pahan hengen johdattaessa hänet pahojen tekojen äärelle.

Peliä varten Sackboylla on käytössään muutama lisäesine etenemistä helpottamaan. Nämä esineet ovat _pumppunaattori_, jolla Sackboy kykenee puhaltamaan ja imemään sekä etenemään esteiden yli. _Vilkkupallo_ auttaa etenemään kun pallo ammutaan teleportaaliin. _Koukkuhatulla_ voi kulkea kiskoja pitkin eteenpäin. _Boostisaappailla_ taas voi hypätä korkeammalle.

Yksin ei Sackboyn tarvitse pelata, sillä hän saa mukaansa muutaman pelattavan hahmon. OddSock pystyy juoksemaan seiniä pitkin suoraan ylöspäin, ja hyppimään niitä pitkin. Toggle pystyy muuntautumaan isoksi tai pieneksi, mistä on hyötyä tasoissa, joissa tarvitsee kulkea pienistä raoista taikka olla nopeampi. Swoop on hahmoista viimeisenä avautuva. joka pystyy lentämään ja tekemään nopeita syöksyjä tai tarraamaan paremmin esineisiin.

LittleBigPlanet 3:n tarina on mielenkiintoinen, mutta pelin alun pienet grafiikkabugit estivät siitä nauttimista. Esimerkkinä hahmo saattoi joutua seinän sisälle tai pudota paikkaan, jossa pitäisi kuolla -- näin ei käynyt, vaan hahmo jäi henkiin eikä enää päässyt eteenpäin. Tällöin joutui valitsemaan valikosta räjäytystoiminnon, jolloin pystyi yrittämään uudelleen. Peli tarjoaa paljon sivutehtäviä, joita varten suunniteltu valikko on hankala käyttää, vaikka se lopulta opastaakin määränpäähän. Jo pelin päätarinassa on runsaasti pelattavaa, jolloin sivutehtäviä ei välttämättä jaksa enää tehdä.

Huonona puolena pelistä mainittakon latausaikojen olevan pitkiä eivätkä ohjainkontrollit aina tottele komentoja. Vaikeusaste on asetettu melko korkealle, mistä esimerkkinä eräässä tasossa pelaaja joutuu juoksemaan petoa karkuun ja välillä hyppäämään maan sortuessa alta. Tässä tasossa pelaajan huomio ei saa herpaantua hetkeksikään. Piristävänä asiana latausruuduissa näkyy usein hauskoja tekstejä, joiden huumori tosin on välillä hieman kyseenalaista -- yritetään näyttää ahkerilta ja pistetään kissa takaisin säkkiin.

LittleBigPlanet 3 on kehittynyt aikaisemmista osista, mutta grafiikkaa olisi voinut parannella. Äänet ja suomenkieliset tekstitykset ovat pääosin laadukkaat, joskin ääninäyttelijöiden ääni pilaa muutamissa kohtaa tunnelman. Pelin musiikki sopii tilanteisiin hyvin ja korjaa tämän asian. Yhteenvetona pelistä ei liiemmin jää muuta negatiivista sanottavaa kuin taka-alalle jääneet grafiikat ja uusimista kaipaava ääninäyttely.
