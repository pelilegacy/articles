---
author: petri.hotakainen
comments: true
date: 2014-04-24 10:16:06+00:00
excerpt: Rautateiden maailma on kiinnostanut pelaajia jo vuosikymmeniä ja kiinnostaa
  edelleen. Petri Hotakainen tarkasti onko ilmaispeli Rail Nationista tyydyttämään
  kotijunailijoiden himoja.
layout: post
link: https://www.pelilegacy.fi/arvostelut/562/arvio-rail-nation-nayttava-strategiapeli-kotijunailijoille
slug: arvio-rail-nation-nayttava-strategiapeli-kotijunailijoille
title: 'Arvio: Rail Nation on näyttävä strategiapeli kotijunailijoille'
wordpress_id: 562
categories:
- Arvostelut
- Ilmaiset
- Strategia
tags:
- Selainpelit
- Uutuudet
---

[![Rail Nation Logo](/uploads/2014/04/railnation_logo.png)](/uploads/2014/04/railnation_logo.png)



Rautateiden maailma on kiinnostanut pelaajia jo vuosikymmeniä -- ja kiinnostaa edelleen.



**Bright Futuren** kehittämä ja **Travian Gamesin** julkaisema Rail Nation on selainpohjainen rautatiestrategiapeli, jossa pelaaja perustaa rautatieyhtiön valitsemaansa kaupunkiin ja pyrkii kasvattamaan tämän toimintaa. Lisäksi pelaaja kehittää omaa kotikaupunkiaan toimittamalla sille sen vaatimaa rahtia. Rautatieverkostoa laajennetaan, vetureita ostetaan ja kehitetään tehokkaammiksi. Pelissä on samanaikaisesti mukana useita muitakin pelaajia, joiden kanssa voi perustaa yhdistyksiä ja näin parantaa omia tienestejään sekä kaupungin kehitystä.

Jokainen peli on jaksotettu kuuteen eri kauteen, joista kukin kestää 14 päivää. Näiden jälkeen pelataan loppupeli pelin kymmenen kehittyneimmän kaupungin välillä. Kyseessä on oikeita kalenteripäiviä, jolloin yksi peli kestää siis suurin piirtein kolme kuukautta. Luonnollisestikaan koko aikaa ei tarvitse tuijottaa peliruutua junien puuskutusta kuunnellen. Tilin tyhjennettyä voidaan junat jättää tuottamaan lisää rahaa muutamaksi tunniksi.

Pelin alkeet on erittäin helppo oppia alussa tarjotun suomenkielisen _tutoriaalin_ avulla. Tämän jälkeen pelaaja voi alkaa suunnitella verkostojaan ja investoida tuotantolaitoksiin, jotta kuormien lastausaika pienenisi. Omaan rautatieasemaan investointi kannattaa myös, sillä sen myötä voi mm. kasvattaa vetureiden ja rautateiden määrää, lisätä pankkitilin kapasiteettia ja nopeuttaa rakennusten päivittämistä. Erilaisia kehittämismahdollisuuksia on itse asiassa hyvinkin runsaasti, mutta rahaa kertyy aina rajallinen määrä, joten oman strategia kannattaa miettiä hyvin tarkasti.

Vaikka erilaisia strategiataisteluita rautateiden herruudesta on tehty paljon (esimerkkeinä _Railroad Tycoon ja Sid Meier’s Railroads!_), Rail Nation poikkeaa edeltäjistään. Esimerkiksi tietokonevastuksia ei ole ollenkaan, vaan kaikki muut ovat ihan oikeita pelaajia. Pelin lopullinen tarkoitus ei olekaan pelkästään oman yrityksen, vaan myös oman kaupungin kasvattaminen kymmenen suurimman joukkoon ja lopulta loppukilpailussa suurimmaksi.

[caption id="attachment_564" align="aligncenter" width="1050"][![Rail Nation kuvakaappaus](/uploads/2014/04/railnation1-1050x656.jpg)](/uploads/2014/04/railnation1.jpg) Pelin rakennukset puhuvat puolestaan näyttävyydellään.[/caption]

Travian Gamesilla on jo kymmenen vuoden kokemus selainpohjaisista moninpeleistä. Ensimmäinen pelinsä Travian julkaistiin jo 2004 (suomeksi v. 2007) ja Rail Nation on nyt yhtiön viides julkaisu. Kaikki pelit ovat ns. MMOG (Massively Multiplayer Online Game) -pelejä eli jopa useamman tuhannen pelaajan yhtäaikaisesti pelattavia.

Bright Future puolestaan on aikaisemmin keskittynyt lähinnä FIFA Manager -pelisarjaan, joita on ilmestynyt aina vuodesta 2006 lähtien. Valmiina on ennestään myös yksi selainpeli, Miramagia vuodelta 2011, joten kokemusta selainpeleistäkin löytyy.

Huonona puolena äänimaisema on tässä vaiheessa peliä harmittavan vähäinen. Käytännössä ainoat äänet ovat junien puuskutus ja lentokoneen pörinä. Jälkimmäistä ääntä ei allekirjoittanut ole muutaman pelipäivän jälkeen kuullut kuin kerran. Taustamusiikkikin loistaa poissaolollaan. Ulkonäköön toisaalta on panostettu. Peli on kaunista katseltavaa, kunhan vain laitteen ja nettiyhteyden ominaisuudet riittävät pyörittämään tätä silmäkarkkia. Testikokoonpanolla ei ilmennyt ongelmia.

[caption id="attachment_565" align="aligncenter" width="1050"][![Rail Nation kuvakaappaus](/uploads/2014/04/railnation2-1050x554.jpg)](/uploads/2014/04/railnation2.jpg) Omasta rautatieverkostostaan saa kattavan kuvan isommassa näkymässä.[/caption]

Mukaan voi rekisteröityä ilmaiseksi [Rail Nationin nettisivuilla](http://railnation.fi/). Peliin voi myös halutessaan ostaa kultaharkkoja, jotka pelaaja voi käyttää erilaisiin hyödyttäviin ostoihin, kuten esimerkiksi tutkijan palkkaamiseen tai rakennusten nopeampaan kehittämisen. Rail Nation tuottaa pelaamisen iloa pitkäksi aikaa, vaikka sille omistautuminen ei vaadikaan välttämättä kuin muutamia viidestä minuutista varttituntiin kestäviä pelikertoja päivittäin.
