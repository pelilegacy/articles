---
author: petri.hotakainen
comments: true
date: 2014-04-04 15:23:56+00:00
excerpt: 'Ensimmäisessä vierailevassa peliarvostelussamme Petri Hotakainen tarttuu
  Lego Pirates of the Caribbean: The Video Game -peliin ja toteaa palikoiden viihdyttävän
  vaikka rahastuksen makua onkin ilmassa.'
layout: post
link: https://www.pelilegacy.fi/arvostelut/484/vieraskyna-lego-pirates-caribbean-video-game
slug: vieraskyna-lego-pirates-caribbean-video-game
title: 'Arvio: Lego Pirates of the Caribbean The Video Game'
wordpress_id: 484
categories:
- Arvostelut
- Seikkailu
tags:
- Lego
---

[![Lego Pirates of the Caribbean: The Video Game](http://www.pelilegacy.fi/wp-content/uploads/2014/04/lego_pirates_of_the_caribbean2.jpg)](http://www.pelilegacy.fi/wp-content/uploads/2014/04/lego_pirates_of_the_caribbean2.jpg)



Joskus vastaan tulee hetkiä, jolloin eteen paiskataan tuntikaupalla turhaa aikaa ja pleikkari, mutta vain yksi levy. Peli, jota tuskin tulisi valittua useampien joukosta, mutta muutakaan ei ole.





Viikonloppuna eteeni tarjottiin juuri nämä elementit ja tuo kyseinen peli oli **Lego Pirates of the Caribbean: The Video Game**. Sydämeni ei sulanut eivätkä sukat pyörähtäneet jaloissa, mutta peli teki sen minkä pelin vähimmillään kuuluukin tehdä: se viihdytti. Olen aina pitänyt näitä Lego Sitä Sun Tätä -pelejä pelkkinä rahastuskikkoina – ja bugisina, nopeina kyhäelminä – jotka eivät kovin kauaa jaksa pitää mielenkiintoa yllä. Rahastuksen suhteen olen todennäköisesti oikeassa, mutta toisaalta hyvää vastinetta on rahalle annettu.





Lego Pirates of the Caribbean on **Traveller's Tales** -peliyhtiön teos, jonka on julkaissut **Disney Interactive**. Pelin ideana on simppelisti mäiskiä tavaroita ja vihulaisia hajalle ja kerätä kolikoita. Pelin kaikki objektit taas on muotoiltu kaikille tutuista legopalikoista. Välillä hajonneista palikoista rakennetaan uusia rakennelmia, jotka liittyvät pelin etenemiseen. Viattomalla huumorilla höystetty tarina kulkee siinä sivussa ja sitä on piristetty hauskoilla animaatiopätkillä. Ääninäyttelyä ei ole ollenkaan, mutta äännähdyksillä ja huokauksilla on saatu aikaan riittävä ja omaperäinen tarinankerronta.





Traveller's Tales on pitkän 24-vuotisen uransa aikana ehtinyt olla tekemässä ja kehittämässä monia pelejä, mm. Disney-animaatioista (Mickey Mania, Toy Story) ja siinä sivussa muistakin tunnetuista brändeistä (Crash Bandicoot: The Wrath of Cortex, Transformers: The Game). Viimeiset kahdeksan vuotta peliyhtiö on keskittynyt lähinnä Lego-pelien kehittämiseen.





[![Lego Pirates of the Caribbean: The Video Game Gameplay](http://www.pelilegacy.fi/wp-content/uploads/2014/04/lego_pirates_of_the_caribbean1-600x337.jpg)](http://www.pelilegacy.fi/wp-content/uploads/2014/04/lego_pirates_of_the_caribbean1.jpg)





Peli sisältää neljä tarinaa neljästä elokuvasta ja juonenkulku on luonnollisesti tuttu kaikille, jotka nuo elokuvat ovat nähneet. Juonen uudelleen käyminen ei kuitenkaan ole puuduttavaa kun ottaa tavoitteekseen hajottaa kaiken mahdollisen irtaimiston joka alueelta kolikoiden keräämiseksi ja True Pirate -tavoitteen läpäisemiseksi. Pelaaja voi myös palata johonkin edelliseen osaan toisenlaisten hahmojen kanssa etsimään salaisuuksia.





Bugeja ei pahemmin esiinny, mutta ne harvatkin ovat erittäin ärsyttäviä. Varsinkin kun pitää tuhota erikoisvastus, joka ottaa tietyssä paikassa vastaan vain yhden iskun ja sitten jää jumiin köydenpätkään matkalla seuraavaan paikkaan. Uudelleenaloitus episodin alusta – luonnollisesti.





**Lego Pirates of the Caribbean** on kaiken kaikkiaan viihdyttävä peli, jota kannattaa kokeilla, jollei ole muutakaan vaihtoehtoa tai mikään muu ei kiinnosta.
