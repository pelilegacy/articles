---
author: Niko Heikkilä
comments: true
date: 2016-01-18 15:28:49+00:00
excerpt: Kun digitaaliset pelihyllyt olivat ratketa liitoksistaan, Niko sulki toimistonsa
  oven ja ryhtyi töihin.
layout: post
link: https://www.pelilegacy.fi/kolumnit/2558/tarinoita-bittihyllyjen-takaa-pidat-pelisi-jarjestyksessa
slug: tarinoita-bittihyllyjen-takaa-pidat-pelisi-jarjestyksessa
title: Tarinoita bittihyllyjen takaa – miten pidät pelisi järjestyksessä?
wordpress_id: 2558
categories:
- Kolumnit
tags:
- GOG.com
- Kirjastot
- Trello
---

![Pelihylly](https://www.pelilegacy.fi/wp-content/uploads/2016/01/pelihylly.jpg)

[ingressi]Kun digitaaliset pelihyllyt olivat ratketa liitoksistaan, Niko sulki toimistonsa oven ja ryhtyi töihin.[/ingressi]

Kauan sitten kirjoitin kolumnin tälle sivustolle otsikolla _["Läpäisetkö pelisi?"](https://www.pelilegacy.fi/kolumnit/766/kolumni-lapaisetko-pelisi)_, jossa pohdin muun muassa mitä pelin läpäiseminen tarkoittaa. Sittemmin olen päätynyt toteamaan itselleni, että pelin voi toki läpäistä suorittamalla esimerkiksi kaikki pääjuoneen liittyvät tehtävät, mutta senkin jälkeen pelissä riittää vielä työsarkaa parhaimmassa tapauksessa useiden tuntien ajaksi.

Joka tapauksessa kirjastossani on tälläkin hetkellä läpäisyä odottamassa kymmenittäin pelejä, joita olen pelannut riittävästi ja joiden pariin en ole palannut hetkeen. Asiaa ei auta se, että digitaalisen jakelun kivuttomuuden ansiosta koko kirjastoni on täysin kaoottisessa tilassa, jossa pelit jäävät makaamaan kokeiltuani niitä noin vartin verran nähdäkseni ovatko ne tarpeeksi hyviä viemään osan kalliista ajastani. Ehkäpä tragikoomisinta on kuitenkin toistuvasti havaita omistavansa pelejä, joita ei muista koskaan ostaneensa.

Viikonloppuna sain lopullisesti tarpeekseni alati suuremmaksi kasvavan pelikokoelmani sekavuudesta ja päätin aloittaa verrattain masokistisen projektin, jossa merkitsen jokaisen omistamani pelin sopivalla avainsanalla.

Puurtamisen aloitin **GOG.com** -pelihyllystäni, joka kaipasi eniten apua, sillä en ollut uskaltanut kurkistaa sinne moneen kuukauteen. Onneksi GOG tarjoaa mahdollisuuden merkitä jokaisen pelin erilaisilla avainsanoilla, jolloin omaa kokoelmaa voi myöhemmin suodattaa ja lajitella niiden avulla.

Loin palveluun seuraavanlaiset avainsanat, joita aion käyttää myöhemmin myös muiden palveluiden kanssa.

**Single:** Ensimmäinen avainsana toimii eräänlaisena pelaamista odottavien pelien jonona. Jos mahdollista, niin tämä jono kannattaa laittaa käsin järjestykseen oman mielentilan ja kiinnostuksen mukaan. Tuntuuko juuri nyt siltä, että haluaisit pelata odottamassa olevat kauhupelit pois alta ennen strategioita? Siirrä silloin kauhu kärkeen.

**Multi:** Tänne sijoitan pelit, jotka niin ikään odottavat pelaamista, mutta joita en halua pelata yksin, vaan yhdessä kaverin kanssa sohvalla tai verkon välityksellä. En ole ahkera moninpelaaja, joten tämä osasto jäi laihaksi.

**Completed:** Nimi kertoo kaiken tarvittavan. Tänne pääsevät ne pelit, jotka olen läpäissyt, mutta joissa saattaa vielä olla esimerkiksi sivutehtäviä suorittamatta tai saavutuksia avaamatta.

**Finished:** Kun pelistä on irronnut viimeinenkin pisara, on se aika arkistoida tänne. Tämä toimii samalla kätevästi henkilökohtaisena suosikkipelien listana, sillä tänne tuskin on keskinkertaisilla teoksilla asiaa, ellet nauti itsesi kiduttamisesta.

**Hidden:** Viimeinen kategoria on varattu niille kokoelman rumille yksilöille, joita valitettavan usein itsekurin rappeutuessa meidän jokaisen kirjastoon ajautuu esimerkiksi erilaisten Bundle-pakettien kylkiäisinä. GOG tarjoaa mahdollisuuden piilottaa nämä pelit hyllystä, painamalla yksittäisen pelin kohdalla _Hide Game_, mutta muissa palveluissa saatat haluta antaa näillekin oman kategorian.

[pullquote]Ehkäpä tragikoomisinta on kuitenkin toistuvasti havaita omistavansa pelejä, joita ei muista koskaan ostaneensa.[/pullquote]

Avainsanat ovat todella tehokas tapa organisoida kokoelmaa, mutta miksi tyytyisit pelialustojen ja -kauppojen tarjoamiin rajoitettuihin mahdollisuuksiin, kun kolmansien osapuolten työkalut tarjoavat kaiken tarvittavan ja vielä enemmän?

Olen jo usean vuoden käyttänyt ilmaista **[Trelloa](https://trello.com/nheikkila/recommend)** kaikkien mahdollisten projektien organisointiin eikä se ole pelien kohdallakaan huono vaihtoehto (myös Peli Legacyssa pidämme kirjaa toimituksen tehtävistä täällä). Trellon taulut tukevat listoja, nimilappuja ja korttien järjestämistä käsin, jolloin yllä esittelemäni malli sopii palveluun sellaisenaan. Huonona puolena Trellon taulut saattavat käydä sekavaksi, kun niissä on suuri määrä sisältöä, joten suosittelen harkitsemaan esimerkiksi oman taulun perustamista jokaista pelialustaa varten. Trellon tauluihin voi myös lisätä muita käyttäjiä tai ne voi määrittää kokonaan julkisiksi.

Myös niin kutsutut _To-Do_ -sovellukset, kuten **[Any.do](http://www.any.do/)** ja **[Wunderlist](https://www.wunderlist.com/)** ovat päteviä urakan purkamiseen, jos haluat vain laittaa seuraavaksi pelattavat pelit jonoon. Ainakin ne ovat järkevämpi ratkaisu, kuin loputtomiin jatkuva kankea Excel-taulukko.

Tässä artikkelissa puhuin vain digitaalisissa jakeluissa olevista peleistä, koska ostan lähes yksinomaan niitä. Fyysiset kokoelmat on myös helppo merkitä, kunhan käytössä on esimerkiksi värikyniä, paperia, teippiä ja riittävästi hyllytilaa. Samalla jokainen pelien keräilijä pääsee mieliharrastuksensa eli pelikoteloiden _hipelöinnin_ pariin.

Miten sinä hoidat kirjastoasi? Kerro vinkkisi kommenteissa -- parhaat nostetaan kärkeen.
