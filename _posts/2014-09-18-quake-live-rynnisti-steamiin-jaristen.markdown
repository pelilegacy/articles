---
author: Niko Heikkilä
comments: true
date: 2014-09-18 17:48:25+00:00
excerpt: Viimeiset neljä vuotta selaimissa ilmaiseksi pelattavana ollut Quake Live
  teki hiljattain esiinmarssin Steamissa Bethesda Softworksin julkaisemana. Miksi
  se kesti näin kauan, voimme vain arvailla syytä. Peli on silti ilmainen.
layout: post
link: https://www.pelilegacy.fi/ajassa/942/quake-live-rynnisti-steamiin-jaristen
slug: quake-live-rynnisti-steamiin-jaristen
title: Quake Live rynnisti Steamiin järisten
wordpress_id: 942
categories:
- Ajassa
tags:
- Pelipäiväkirja
- Steam
- Uutuudet
---

[![Quake Live](/uploads/2014/09/quake-live.jpg)](/uploads/2014/09/quake-live.jpg)

_**Vapise ja tärise, sillä järistys elää nyt höyryssä. Anteeksi, oli pakko kirjoittaa näin.**_

Kelvottomien sanaleikkien jälkeen todettakon, että viimeiset neljä vuotta selaimissa ilmaiseksi pelattavana ollut **Quake Live** teki hiljattain esiinmarssin Steamissa **Bethesda Softworksin **julkaisemana. Miksi se kesti näin kauan, voimme vain arvailla syytä. Peli on edelleen ilmainen, mutta halutessasi voit maksaa erityisominaisuuksista, kuten esimerkiksi otteluiden kustomoinnista sekä mahdollisuudesta luoda klaaneja ja liittyä niihin.

Muistan tahkonneeni peliä kesän 2010 läpi sormet rakoilla _frageja_ (tappoja) saavuttaen ja pärjänneeni suhteellisen hyvin kovassakin seurassa. Täten päätin kokeilla taitojani pelin kanssa uudelleen. Lopputulos: pärjäsin vaivatta botteja vastaan, mutta oikeiden pelaajien kanssa kuolema korjasi parhaimmillaan puolen minuutin välein. Tauko on tehnyt vain huonoa näin nopeita refleksejä ja ympäristön selkeää hahmottamiskykyä vaativassa pelissä. Voin kuitenkin ylpeillä sillä, että perustavanlaatuisin tekniikka eli rakettihyppyjen suoritus onnistuu edelleen.

Vaikka Quake Live perustuu pitkälti legendaarisen räiskintäpelisarjan kolmanteen osaan **Quake III Arenaan** (id Software, 1999), ei sen ole syytä hävetä muiden aikamme moninpelien rinnalla. Olen aina tuntenut huomattavasti enemmän vetoa korkean adrenaliinitason sisältämiä _pomppuräiskintöjä_ á la **Unreal Tournament** kuin realismia tavoittelevia monen pelaajan sotapelejä kohtaan. Quake Live on edelleen yllättävän pirteää ja motivoivaa hupia, jonka parissa voi hyvin pitää pienen tauon töiden lomassa tai uhrata kokonaisen työpäivän esimiehen laiskan silmän alla. Samalla se luo voimakkaan kontrastin siihen, millainen sarjan ensimmäinen osa **Quake** (id Software, 1996) kaikessa nihilismissään oli. Sen tajuaa viimeistään juostessa takaperin pakoon useita kirkkaan vihreään panssariin pukeutuneita pelaajia tesla-ase säristen.

Pelin saavuttua helppokäyttöisempään ympäristöön, voisi ennustaa sen saavuttavan lojaalin pelaajakunnan. Huonosti käyttäytyviin pelaajin en vielä törmännyt ja toivottavasti näin ei tule tapahtumaankaan, sillä moninpeleissä harva asia on pelaajan kannalta yhtä tympeää kuin selkään puukottava yhteisö. Virallisen trailerin iloinen tunnelma toivottavasti kannustaa muitakin pelaajia ottamaan pelin kanssa rennosti ja pitämään hauskaa.

[Lisää peli kirjastoosi Steamissa](http://store.steampowered.com/app/282440/)


