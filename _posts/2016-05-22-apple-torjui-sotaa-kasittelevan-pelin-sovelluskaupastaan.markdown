---
author: nikoheikkila
date: 2016-05-22 10:42:08+00:00
excerpt: Pelit saavat olla poliittisia, sillä elämäkin on.
cover:
    src: /uploads/2016/05/Liyla.jpg
    alt: Liyla and The Shadows of War
layout: post
title: Apple torjui sotaa käsittelevän pelin sovelluskaupastaan - liian poliittinen
  peliksi
categories:
- Kolumnit
---

Kuluneen viikon kuumaksi puheenaiheeksi nousi **Apple**, joka torjui **Rasheed Abueidehin** kehittämän _Liyla and the Shadows of War_ -mobiilipelin sovelluskaupastaan. Applelle Israelin ja Gazan välistä konfliktia käsittelevä peli oli teemansa vuoksi sopimaton ja se on luokiteltava uudelleen ennen myyntiin pääsyä.

Kuultuaan päätöksestä Abueideh julkaisi pelin Twitter-tilillä [päivityksen](https://twitter.com/Liylawar/status/732984237985406976), jossa siteerattiin Applen vastausta.

> As we discussed, please revise the app category for your app and remove it from Games, since we found that your app is not appropriate in the Games category. It would be more appropriate to categorize your app in News or reference for example. In addition, please revise the marketing text for your app to **remove references to the app being a game.**

[_Liyla and the Shadows of War_](https://play.google.com/store/apps/details?id=org.liyla.war) kertoo nuoresta palestiinalaisesta tytöstä, joka yrittää selviytyä raunioiden keskellä. Keskeinen teema ei siis merkittävästi eroa esimerkiksi _This War of Mine_ -pelistä, jonka [iOS-versio](https://itunes.apple.com/us/app/this-war-of-mine/id982175678?mt=8) nauttii turvallisesti paikastaan App Storen valikoimassa. Lievästi huvittavan tapauksesta tekee se, että Apple suostuu kuitenkin pitämään valikoimassaan [_Israeli Heroes_ -mobiilipelin](https://itunes.apple.com/in/app/israeli-heroes/id669692432?mt=8). Onhan siinä hauskalta näyttävä israelilainen ohjus jakamassa _oikeutta_.

Tiesipä Apple sitä tai ei, myös pelit voivat ottaa tahollaan kantaa poliittiseen keskusteluun. Fiktiivisiä tarinoita kertovien pelien lisäksi tällä saralla erityisen tärkeitä ovat nk. [uutispelit](http://bogost.com/books/newsgamesbook/), joissa journalistinen sisältö kohtaa pelillisyyden.

Applen mukaan _Liyla and the Shadows of War_ ei siis ole peli, vaan se pitäisi siirtää epäselvältä kuulostavaan uutissovelluksille (tai uutispeleille) tarkoitettuun kategoriaan. [Sovelluskauppansa käyttöehdoissa](https://developer.apple.com/app-store/review/guidelines/) Apple toteaa hylkäävänsä kaikki sovellukset, jotka "menevät liian pitkälle". Selkeää rajaa ei anneta, mutta ei hätää, sillä Apple huomauttaa kyllä kun raja ylittyy.

Lyhytnäköinen käytäntö ei kykene huomioimaan maailman tilannetta: mikä voi näyttää ja kuulostaa silkalta poliittiselta agendalta Yhdysvaltain maaperällä on Lähi-idässä faktista todellisuutta. Erilaisten vähemmistön edustajien kohteluun sovellettuna käytäntö ajaa puolestaan yhteiskunnan etuoikeutettujen vallan pönkittämistä. Ennen kaikkea se asettaa kehittäjät epämukavaan tilanteeseen, jossa heidän on arvuuteltava aiempien tapausten perusteella sitä, tulisiko peli lähettää Applelle arvioitavaksi. Applen merkittävä markkina-asema huomioiden tällä voi ja luultavasti onkin dramaattisia vaikutuksia alaan.

<div class="pullquote">Tiesipä Apple sitä tai ei, myös pelit voivat ottaa tahollaan kantaa poliittiseen keskusteluun.</div>

Olen seurannut lukuisia keskusteluita, joissa pelaajat haluaisivat politiikan riisuttavan peleistä. Outoa on, että näitä lausuntoja näkee harvemmin elokuvista ja kirjoista käytävissä keskusteluissa. Jokainen kirjoittamamme tarina sisältää edustamamme kulttuurin ja siihen kuuluvien arvojen ja moraalikäsitysten ilmaisua ja sitä on lähes mahdoton kätkeä. Kuten hyvin tiedetään, neutraalin ilmaisun suohon astuminen on myös poliittinen teko itsessään.

_Liyla and The Shadows of Warin_ tapaus herättänee runsaasti keskustelua pelien retoriikasta ja luokittelusta, sitä tarvitsemme.

***

**Päivitys 23.5.2016:** Apple on myöhemmin kaikessa hiljaisuudessa lisännyt [pelin](https://itunes.apple.com/us/app/id1100839270) sovelluskauppansa valikoimaan -- vieläpä ihan oikeaan kategoriaan.
