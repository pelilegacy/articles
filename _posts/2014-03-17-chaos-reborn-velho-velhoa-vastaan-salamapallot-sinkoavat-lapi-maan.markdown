---
author: Niko Heikkilä
comments: true
date: 2014-03-17 11:28:15+00:00
excerpt: Osittain remake sekä osittain jatko-osa Chaos Reborn on tänään julkaistu
  rahoitettavana projektina yhteisörahoituspalvelu Kickstarterissa. Gollop lupaa sivulla
  verkkomoninpeliä, yhteistyöpeliä sekä valtavaa yksinpelikampanjaa. Pelissä aloitat
  velho-oppilaana, josta kapuat nokkimisjärjestyksessä velhomestariksi, puolijumalaksi
  ja lopulta itse jumalaksi. Pelin on tarkoitus saapua ostettavaksi keväällä 2015.
layout: post
link: https://www.pelilegacy.fi/ajassa/418/chaos-reborn-velho-velhoa-vastaan-salamapallot-sinkoavat-lapi-maan
slug: chaos-reborn-velho-velhoa-vastaan-salamapallot-sinkoavat-lapi-maan
title: 'Chaos Reborn: Velho velhoa vastaan, salamapallot sinkoavat läpi maan'
wordpress_id: 418
categories:
- Ajassa
tags:
- Kickstarter
---

[![Chaos Reborn](http://www.pelilegacy.fi/wp-content/uploads/2014/03/chaosreborn.jpg)](http://www.pelilegacy.fi/wp-content/uploads/2014/03/chaosreborn.jpg)

**Julian Gollop** on mies, joka ei muiden pelitaivaan kiintotähtien tavoin ole tehnyt suurta määrää palkintoja voittaneita pelejä, mutta yksittäisiä täysosumia löytyy. Naavaparrat muistanevat legendaarisen **UFO: Enemy Unknown** -pelin, jonka Gollop tiimeineen kehitti **MicroProselle** vuonna 1994. Kyseinen peli oli kova juttu PC-piireissä tuohon aikaan ja vierailee toki päiväunissamme edelleen säännöllisesti.

Tällä kertaa katse on kuitenkin suunnattava lähes vuosikymmen taaemmas kultaiselle 80-luvulle, jolloin Gollop kehitti Games Workshopille Sinclairin ZX Spectrum -alustalla toimineen **Chaos: The Battle of Wizards** -pelin. Graafisesti yksinkertaisen pelin tarkoituksena oli jäädä viimeisenä velhona henkiin kun 2-8 velhoa mitteli areenalla vuoropohjaisessa taistelussa liikkuen ja loitsien. Velhoja oli mahdollista ohjata itse moninpelissä tai ne pystyi antaa tekoälyn ohjattaviksi.

Osittain remake sekä osittain jatko-osa **Chaos Reborn** on tänään julkaistu rahoitettavana projektina yhteisörahoituspalvelu [Kickstarterissa](https://www.kickstarter.com/projects/1206403106/chaos-reborn-from-the-creator-of-the-original-x-co). Gollop lupaa sivulla verkkomoninpeliä, yhteistyöpeliä sekä valtavaa yksinpelikampanjaa. Pelissä aloitat velho-oppilaana, josta kapuat nokkimisjärjestyksessä velhomestariksi, puolijumalaksi ja lopulta itse jumalaksi. Chaos Rebornin on tarkoitus saapua ostettavaksi keväällä 2015, mikäli rahoitustavoitteessa onnistutaan.



<blockquote>Chaos Reborn is game with nail-biting decisions and twists of fate. Every battle is different, every realm is unique, and there is always something new to discover.</blockquote>



Toisin kuin on totuttu Chaos Rebornin kehitys on jo aloitettu ja ensipuraisuna pelistä voi kokeilla verkkomoninpeliin tarkoitettua prototyyppia. Eräät ovat jo päässeeet pelaamaan itse Gollopia vastaan ja voittaneet hänet. Tämä tuskin on kuitenkaan merkki siitä, että pelistä tulisi helppo. Nähtäväksi jää millaisen suosion verkkopelaajien keskuudessa peli saa ja näemmekö pelin kilpailemassa Hearthstonen ja kumppaneiden kanssa. Perusidea on mielenkiintoinen, kehitys vakaalla pohjalla ja itse kehittäjä on alan veteraani, joten uskallamme toivoa rahoituksen onnistumista.

_Asiasta uutisoitiin myös Pelit-lehden [verkkosivuilla](http://www.pelit.fi/2014/03/rahoita-xcomin-tekijan-uutta-pelia/)._


