---
author: toimitus
comments: true
date: 2015-11-10 09:10:30+00:00
excerpt: Jyväskylässä järjestetään Kansalliseen Pelipäivään liittyvällä teemaviikolla
  16.–22.11.2015 lukuisia pelaamiseen ja pelien kehittämiseen liittyviä tapahtumia
  maanantaiaamusta sunnuntai-iltaan asti. Kansallinen Pelipäivä on teemaviikko, joka
  huipentuu Kansalliseen Pelipäivään lauantaina marraskuun 21. päivä.
layout: post
link: https://www.pelilegacy.fi/ajassa/2216/kansallinen-pelipaiva-jyvaskylan-peliviikon-tarpit
slug: kansallinen-pelipaiva-jyvaskylan-peliviikon-tarpit
title: 'Kansallinen pelipäivä: Jyväskylän peliviikon tärpit'
wordpress_id: 2216
categories:
- Ajassa
- Tiedotteet
tags:
- Expa
- Jyväskylä
- Jyväskylä Game Lab
- Kaljameri Games
- Lahjoitukset
- Pelipäivä
- PLAYHARD
- Seminaarit
---

[![Pelipäiväviikko – Jyväskylä](http://www.pelilegacy.fi/wp-content/uploads/2015/09/pelipaivaviikko.png)](http://www.pelilegacy.fi/wp-content/uploads/2015/09/pelipaivaviikko.png)

[ingressi]Kansallinen pelipäivä viikon kestävine oheistoimintoineen kutsuu taas -- ilmianna lähiseutusi tapahtumat.[/ingressi]

Jyväskylässä järjestetään [**Kansalliseen Pelipäivään**](http://pelipaiva.fi/) liittyvällä teemaviikolla 16.–22.11.2015 lukuisia pelaamiseen ja pelien kehittämiseen liittyviä tapahtumia maanantaiaamusta sunnuntai-iltaan asti. Kansallinen Pelipäivä on teemaviikko, joka huipentuu Kansalliseen Pelipäivään lauantaina marraskuun 21. päivä.

**[Peliosuuskunta Expan](http://www.expa.fi)** avustuksella julkaisemme tällä sivustolla listan Keski-Suomen pelipäiväviikon tapahtumista. Expa on kansainvälisen pelinkehittäjien järjestön, **[IGDAn](http://igda.fi/)** (International Game Developer Association) paikallishubi. Joka kuukausi pidettävät Expa Gatheringit ovat ilmaisia ja avoimia kaikille pelialasta kiinnostuneille.

Jyväskylän teemaviikon avaa kaksipäiväinen _Sharing the Play_ -seminaari Ruusupuistossa (Alvar Aallon katu 9). Seminaari tuo yhteen laajasti eri alojen tutkijoita pelitutkimuksen lisäksi myös muun muassa lapsi- ja nuorisotutkimuksen, taiteen ja kulttuurin, median, koulutuksen, psykologian, urheilun ja sosiaalitutkimuksen aloilta.

Maanantaina alkaa myös Jyväskylän ammattikorkeakoulun Lutakon kampuksen auditoriossa (Piippukatu 2) pidettävä **Kaljameri Gamesin** toteuttama nelipäiväinen luentosarja _Konseptista kontrolleihin - 3d-pelihahmon luominen_, jossa kuvataan 3d-pelin hahmon suunnittelun koko työnkulku. Tapahtumaan on vapaa pääsy. Kirjoitimme Kaljameri Gamesin keskustelua herättäneestä esikoispelistä _[Running Beer](http://www.pelilegacy.fi/ajassa/2096/running-beer-tuo-koteihimme-sinivalkoisen-dystopian)_ elokuussa.

Tiistaina järjestetään Peliosuuskunta Expan kuukausittainen _Gathering_-tapaaminen Ravintola Hemingway’sissä (Kauppakatu 32). Varsinaisten puhujavieraiden lisäksi tapahtumassa on Open mic -osio, jossa kuka tahansa voi esitellä esimerkiksi oman pelinkehitysprojektinsa.

Veturitalleilla (Veturitallinkatu 6) järjestetään torstaina neljännen kerran PLAYHARD-tapahtuma, jossa pääsee tutustumaan useisiin eri konsoleihin ja sekä vanhoihin että uusiin peleihin. #GameONjkl-toiminta on tarkoitettu 13–29 -vuotiaille nuorille. Olimme mukana [raportoimassa](http://www.pelilegacy.fi/hitaat/2218/gameonjkl-pelien-historiaa-ja-pelikasvatusta) projektin järjestämässä pelikasvatusseminaarissa syyskuussa.

Perjantaina kello 18 Yritystehtaalla alkaa myös koko viikonlopun kestävä [_Jyväskylä Game Jam_](https://www.facebook.com/events/1231948926830548/), jossa tehdään 48 tunnin aikana pelejä ryhmissä. Tapahtuma kestää sunnuntai-iltaan klo 18 saakka. Tapahtuma on maksuton ja avoin kaikille pelien tekemisestä kiinnostuneille. Yleisö pääsee katsomaan pelien tekemistä lauantaina klo 16–18 ja sunnuntaina tulosten esittelyn muodossa klo 16–18.

Lauantaina, eli varsinaisena Pelipäivänä Jyvälän Setlementin tiloissa (Palokunnankatu 16) on pelipisteitä, työpajoja, pelikierrätystä ja luentoja. Tapahtumassa pääsee pelaamaan erilaisia pelejä: kokeilemaan uutuuksia ja vanhoja klassikoita lautapeleistä, ratkomaan pulma- ja palapelejä sekä pelaamaan konsoleilla. Ohjelmassa on lisäksi tietokilpailu, Jyväskylän yliopiston opiskelijoiden tekemien peliprototyyppien testausta sekä mysteerihenkinen roolipeli. Pelikahvila Pikseli kutsuu yleisön herkuttelemaan videopeliteemaisilla leivoksilla tapahtuman ajan. Tapahtumaan on vapaa pääsy.

Jyväskylän kaupungin pääkirjasto (Vapaudenkatu 39–41) on lauantaina avoinna klo 10–16. Kirjastossa on tarjolla ohjelmaa koko perheelle. Pelattavana on lautapelejä, pelikonsolirallin Grand Prix, pelien vaihtopiste, aarteenetsintää sekä pienoismallipelin esittely. Pääkirjaston Pelipäivän päätapahtuman lisäksi Huhtasuon lähikirjastossa pääsee koko viikon ajan pelaamaan lautapelejä.

Lisätietoja Jyväskylässä järjestettävistä Pelipäivän teemaviikon tapahtumista löytyy [Kansallisen Pelipäivän sivustolta](http://www.pelipaiva.fi) ja [Expan Facebook-sivuilta](https://www.facebook.com/expajkl/).

Tapahtumien lisäksi pelipäiväviikolla järjestetään myös [_Pelit kiertoon!_ -kampanja](http://pelipaiva.fi/pelitkiertoon), johon osallistuneet voivat lahjoittaa pelejä ja laitteistoa niitä tarvitseville. Vastaanottajiksi voivat ilmoittautua yleishyödylliset tahot, kuten sairaalat, palvelutalot, turvakodit ja vastaanottokeskukset.

**Tiedätkö pelipäiväviikolle sijoittuvan tapahtuman tai aktiviteetin, jota emme tässä maininneet? Laita siitä meille vinkki [Facebookissa](https://www.facebook.com/pelilegacy) tai [Twitterissä](https://twitter.com/pelilegacy).**
