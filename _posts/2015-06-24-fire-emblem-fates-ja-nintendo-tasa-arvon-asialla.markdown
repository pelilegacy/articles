---
author: nikoheikkila
comments: true
date: 2015-06-24 09:23:07+00:00
excerpt: Nintendo vahvisti verkkojulkaisu Polygonille, että tuleva Fire Emblem -sarjan
  osa tulee mahdollistamaan myös samaa sukupuolta keskenään olevien hahmojen avioliitot.
layout: post
link: https://www.pelilegacy.fi/ajassa/1963/fire-emblem-fates-ja-nintendo-tasa-arvon-asialla
slug: fire-emblem-fates-ja-nintendo-tasa-arvon-asialla
title: Fire Emblem Fates ja Nintendo tasa-arvon asialla
wordpress_id: 1963
categories:
- Ajassa
tags:
- Always Sometimes Monsters
- Dragon Age
- Fire Emblem
- Nintendo
- Tasa-arvo
---

[![Fire Emblem Fates](/uploads/2015/06/fire_emblem_fates.jpg)](/uploads/2015/06/fire_emblem_fates.jpg)

**Nintendo** vahvisti verkkojulkaisu **Polygonille**, että tuleva _Fire Emblem_ -sarjan osa tulee mahdollistamaan myös samaa sukupuolta keskenään olevien hahmojen avioliitot.

_Fire Emblem Fates_ -pelin tarinassa pelaajan oma hahmo voi solmia avioliiton samaa sukupuolta olevan hahmon kanssa riippuen pelattavasta painoksesta. Conquest-painoksessa miehet voivat liittoutua keskenään ja Birthright-painoksessa osapuolina ovat naiset. Myöhemmin ladattavaksi tulevassa kolmannessa painoksessa kahden eri painoksen tarinat yhdistyvät.

Nintendon mukaan pelin tarjoaman kokemuksen tulisi heijastaa nykyisin myös pelaajakunnan monimuotoisuutta.



<blockquote>We believe that our gameplay experiences should reflect the diversity of the communities in which we operate and, at the same time, we will always design the game specifications of each title by considering a variety of factors, such as the game's scenario and the nature of the game play.</blockquote>



Nintendo sai taannoin kritiikkiä elämäsimulaatio _Tomodachi Lifen_ ihmissuhteiden rajoittamisesta vain eri sukupuolta olevien välille. Tapausta pahoiteltiin sillä, ettei Nintendon tarkoituksena ollut ottaa kantaa yhteiskunnallisiin asioihin. Selitys on ymmärrettävä, mutta pelien kehittyessä alati vaikutusvoimaisemmaksi viihteelliseksi ja sosiaaliseksi ilmiöksi ei politiikkaa voi jättää enää taka-alalle.

Vähemmistöjen edustus on saanut virallista tunnustusta mm. BioWaren _[Dragon Age: Inquisition](http://www.gamespot.com/articles/dragon-age-inquisition-honored-by-lgbt-advocacy-gr/1100-6424838/)_ -roolipelin kautta. Unohtaa ei sovi myöskään Vagabond Dogin ja Devolver Digitalin viimevuotista _[Always Sometimes Monsters](http://www.pelilegacy.fi/arvostelut/714/always-sometimes-monsters-on-elamasi-pelin-mitassa)_ -roolipeliä, jossa niin pelihahmo kuin hänen kumppaninsa poimittiin eri taustoja edustaneiden hahmojen joukosta alun juhlissa.

Viime vuonna [PlayStation 4 sai ylleen sateenkaaren värit](http://www.ign.com/articles/2014/08/04/limited-edition-ps4-sold-to-raise-money-for-lgbt-charity), kun ruotsalainen verkkokauppa Webhallen myi värikkään laitteen 28 300 kruunun hintaan lahjoittaen rahat hyväntekeväisyyteen. Nintendon ele toimii myös konkreettisuudessaan hyvänä lipunkantajana pelialan marssiessa kohti tulevaisuutta.

_Fire Emblem Fates_ julkaistaan Nintendo 3DS:lle Euroopassa vuonna 2016.

**Lähde:** _[Fire Emblem Fates will include same-sex marriage, Nintendo confirms](http://www.polygon.com/2015/6/23/8836513/fire-emblem-fates-same-sex-relationships-nintendo)_
