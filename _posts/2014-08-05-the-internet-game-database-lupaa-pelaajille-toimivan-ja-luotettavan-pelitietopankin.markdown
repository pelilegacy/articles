---
author: Niko Heikkilä
comments: true
date: 2014-08-05 09:00:02+00:00
excerpt: Tänä vuonna julkiseen käyttöön avautuva pelitietopankki The Internet Game
  Database pyrkii tarjoamaan toimivan ja luotettavan vaihtoehdon useiden eri tietolähteiden
  selaamiselle. Mikä oikein on IGDb, mistä se lähti ja kuinka tähän on tultu? Niko
  Heikkilä tutustui sivuston betaversioon ja haastatteli projektin johtajaa Christian
  Frithiofia.
layout: post
link: https://www.pelilegacy.fi/hitaat/816/the-internet-game-database-lupaa-pelaajille-toimivan-ja-luotettavan-pelitietopankin
slug: the-internet-game-database-lupaa-pelaajille-toimivan-ja-luotettavan-pelitietopankin
title: The Internet Game Database lupaa pelaajille toimivan ja luotettavan pelitietopankin
wordpress_id: 816
categories:
- Hitaat
tags:
- Haastattelut
- Indie
- Tulossa
---

[![IGDB Logo](http://www.pelilegacy.fi/wp-content/uploads/2014/08/Squared_Big-300x300.png)](http://www.pelilegacy.fi/wp-content/uploads/2014/08/Squared_Big.png)**Oletko** koskaan pelannut erinomaista peliä ja miettinyt keitä sen takana oikein on? Varmasti olet ja useampaan kertaan. Voit kysyä itseltäsi, mikä on tarina tämän hienon pelin takana, kuka sen on kirjoittanut ja milloin tämä kaikki sai alkunsa? Voit etsiä tietoa ympäri internetiä, mutta löydätkö sitä? On hämmästyttävää eritoten toimittajan näkökulmasta, miten vaikeaa tänä päivänä on löytää puolueetonta ja kuranttia tietoa peleistä ilman, että turvautuu usein koristellulla markkinointi- eli rahapuheella kyllästettyihin virallisiin lehdistötiedotteisiin. Pelin mukana tullut ohjekirjakin on valitettavan usein parisivuinen mainoslirpake vailla mitään konkreettista tietoa.

Pelintekijöiden, toimittajien, tutkijoiden ja ennen kaikkea pelaajayhteisön kanssa yhteisellä missiolla toimiva **The Internet Game Database (IGDb)** pyrkii tulevalla palvelullaan tarjoamaan ratkaisun tähän ongelmaan. Nimestä päättelemällä jokainen tajunnee heti yhteyden erääseen toiseen suuresti kulutettuun palveluun – Internet Movie Databaseen (IMDb). Elokuvien sijasta IGDb:n tarkoituksena on kerätä, vaalia ja jakaa tietoa peleistä aina faktatiedosta laajempaan ymmärrykseen saakka. Sen kummempia sidoksia ei kahdella sivustolla nimiensä yhtäläisyydestä huolimatta ole.

Tutustuessani syvällisemmin tätä artikkelia varten IGDb:n sivustoon eräs virke pisti silmääni hyvällä tavalla:



<blockquote>_“Games are not books, films, or toys — they are all of those together and more. True knowledge of games can only be gained by gaming, and this is why IGDB exists: to provide people who play games their own shared vision of what games really are.”_</blockquote>



Nämä sanat on helppo allekirjoittaa. Ovathan pelit parhaimmillaan ja aidoimmillaan hienoja kulttuuriamme rikastavia teoksia, jotka peilaavat tuntojamme ja ympäristöämme aivan yhtä tarkasti kuin muukin taide. Pelejä ja niiden kulttuuria ei vain opi tuntemaan pelaamatta.

**IGDb:n** takana on itsenäinen ja riippumaton ryhmä, jotka rahoittavat ja ylläpitävät palvelua vapaa-ajallaan – yöt, viikonloput ja lomat mukaan lukien. Yhteistä tekijöille on intohimoinen rakkaussuhde peleihin, josta heijastuu jokaisen pelaajasielun suurenmoinen unelma: intohimoinen työskentely pelien parissa. Sivustollaan IGDb kuvailee itseään pelaajien omana monumenttina, mikä vastaa sitä käsitystä, jota asiaa tutkimalla ja heidän kanssaan keskustelemalla olen saanut. Mutta riittääkö se kaikki into tekemään IGDb:stä oikean tulevaisuuden pelitietopankin?

Tällä hetkellä suljetussa betassa toimiva sivusto on alustavasti tarkoitus julkaista kaikkien käytettäväksi viimeistään tämän vuoden viimeisellä neljänneksellä. Julkaisua varten tekijät kaipaavat tietokantaan lisättävän vähintään 10 000 peliä tuhannelta rekisteröityneeltä käyttäjältä. Käynnissä on myös säälimätön bugien metsästys, minkä osalta käyttäjäpalautetta kaivataan kipeästi. Tätä kirjoittaessa ollaan jo toinen jalka voiton puolella, mutta matkaa ja työsarkaa riittää tekijöille vielä kosolti. Perusta on kuitenkin vakaalla pohjalla. Sivustolla tekijät avaavat mm. projektin kustannuksia, jotka ensi alkuun kuulostavat suurilta, mutta projektin tavoitteet huomioon ottaen ovatkin realistiset.

[![Etusivu](http://www.pelilegacy.fi/wp-content/uploads/2014/08/screenshots-1050x582.png)](http://www.pelilegacy.fi/wp-content/uploads/2014/08/screenshots.png)



### Miten tähän on tultu?



Sain tilaisuuden haastatella artikkelia varten Göteborgissa asuvaa sivuston johtajaa **Christian Frithiofia** IGDb:n syntyvaiheista, nykytilasta ja tulevaisuudesta. Haastattelussa Frithiof avasikin näitä aiheita erinomaisen tunnollisesti. Haastattelu suomennettuna kulkee seuraavien sanakäänteiden muodossa.

**IGDb:tä on kuvailtu “pelien IMDb:ksi”. Mistä idea ja kysyntä tällaiseen palveluun heräsivät? Mikä sai teidät aloittamaan tämän projektin?**

Idea syntyi alun perin kahdeksan vuotta sitten eräässä lounaskeskustelussa muutamien ystävieni ja kollegoideni kanssa. Keskustelimme siitä kuinka hienoa olisi toteuttaa oman näköisemme pelisivusto. Tuon keskustelun jälkeen vei noin viisi vuotta aikaa ennen kuin löysimme ajatusta vastaavan verkkotunnuksen (igdb.com).

Olemme vierailleet useilla upeilla pelisivustoilla, mutta yksikään niistä ei ole vastannut kaikkiin odotuksiin. Yleensä vierailet toisella sivustolla katsomassa pelien trailereita ja toisaalla lukemassa arvosteluja peleistä. IGDb:ssä tarkoituksenamme on luoda kaiken kattava yhden pysähdyksen tietolähde peleille. Keskustelemalla käyttäjiemme kanssa ja kuuntelemalla heitä uskomme, että se voidaan toteuttaa ajan kanssa.

Olemme kuulleet myös huhuja, että joillain suosituilla pelisivustoilla arvostelut eivät aina ole olleet kovin rehellisiä. Siispä halusimme luoda rehellisen sivuston, jossa sisältöä luovilla ja ylläpitävillä käyttäjillä on valtaa.

Halusimme samalla luoda sivuston, jossa pelaajat ja pelialan ammattilaiset voisivat tavata toisensa. Useat hyvät sivustot palvelevat joko pelaajia tai ammattilaisia, mutta molempia osapuolia hyödyttävät sivustot puuttuvat kokonaan.

Yhteenvetona, IGDb on elämämme seikkailu. Se lähti liikkeelle kahdeksan vuotta sitten ideasta ja nyt haluamme nähdä kuinka pitkälle voimme sen viedä. Tämä odotus on pitänyt meitä valveilla monia öitä.

**Oletettavasti tiedätte ainakin jotain peleistä, joten millainen ja kuinka pitkä tausta IGDb:n tekijöillä on peleistä ja pelaamisesta?**

Meistä jokainen on ollut vannoutunut pelaaja koko ikänsä. Itse asiassa tämä on myös eräänlainen vaatimus ihmisille, jotka aikovat liittyä vahvuuteemme. Minä esimerkiksi kasvoin pelien parissa ystäväni Commodore 64:llä pelaten ja päädyin lopulta ostamaan itselleni Atari 1040 STE -kotitietokoneen. Pian tämän jälkeen tapasin **Sebastianin** (toinen IGDb:n jäsen), jonka vanhemmat omistivat tietokonekaupan. Meistä tuli erittäin läheiset ja hän opetti minulle kaiken, mitä tiedän PC-tietokoneista. Voisi jopa sanoa, että asuimme siinä tietokonekaupassa. Alusta lähtien pelit ovat siis olleet erottamaton osa elämääni.

Ajan saatossa pelitietoutemme on lisääntynyt alalla jo valmiiksi toimivien tiimin jäsenten myötä. **Jonaksella** – joka on yksi kehittäjistämme – on tutkinto peliohjelmoinnista, ja **Matilla** puolestaan on akateeminen tausta pelitutkijana. Ehkäpä ahkerimmat pelaajat keskuudessamme ovat kuitenkin **Jake** ja **Sander**, joilla on lisäksi kontakteja pelialan eri tahoihin.

**Sivustonne ei vielä ole kaikille julkinen, mutta kun IGDb lopulta on valmis, mitä lisäarvoa se pohjimmiltaan tuo peliyhtiöille, toimittajille ja pelaajayhteisölle?**

Ensiksi on huomautettava, että IGDb:stä tuskin koskaan tulee täysin valmista, koska yritämme jatkuvasti hakea uusia tapoja parantaa sitä. Huoli pois – pyrimme silti avaamaan sivuston julkiseen käyttöön heti kun mahdollista ja tulemme jatkokehittämään sitä edelleen.

Näkemyksenämme on sivusto, josta kuka tahansa voi helposti löytää tietoa mistä tahansa pelistä, alustasta, yhtiöstä taikka pelialan ammattilaisesta. Tähtäimessä on puolueeton ja kattava pelisivusto, jossa pelaajat voivat keskustella peleistä ja laatia niistä omia arvioita.

Samalla tahdomme IGDb:n tuovan pelaajat ja pelialan ammattilaiset keskustelemaan yhteiselle maaperälle.

Pelialalla toimiville ihmisille haluamme välittää rehellistä tietoa pelaajista. Uskomme käyttäjiemme tulevan luomaan paljon pelintekijöille arvokasta dataa, ja toimimalla tämän datan välittäjänä toivomme edesauttavamme yhä parempien pelin kehitystä.

Pelitoimittajille tahdomme antaa mahdollisuuden julkaista artikkeleita ja peliarvioita helposti, mutta ammattimaisesti. Samalla tarjoamme heille analytiikkaa, jotta he voivat seurata lukijoidensa käyttäytymistä ja sitä, millainen vaikutus artikkeleilla on lukijoihin.

**Maailma on vaikea paikka selvitä pelkästään omin avuin, joten oletteko suunnitelleet laajempaa yhteistyötä muiden suurten palveluiden, kuten esimerkiksi Twitchin ja YouTuben kanssa millään tasolla? Entä suurten tapahtumien, kuten E3- ja GDC-messujen?**

Tajusimme jo varhain, että yhteistyö eri tahojen kanssa on avainasemassa projektin onnistumisessa. Pyrimme integroitumaan usean eri peli- ja sosiaalisen median palvelun kanssa, joista tulee olemaan hyötyä käyttäjillemme. Näitä ovat esimerkiksi suositut _Twitch, Twitter, Facebook, Steam, Playstation Network, Xbox Live_ ja muut vastaavat palvelut.

Mitä isoihin tapahtumiin tulee – _E3, GDC_ ja _Tokyo Game Show_ (kyllä, toivotamme myös aasialaiset käyttäjät tervetulleiksi!) – toivomme voivamme ottaa osaa niihin pian. Tällä emme kuitenkaan yritä saada osaksemme pelkästään näkyvyyttä, vaan pikemminkin verkostoitua peliyhtiöiden kanssa tarjotaksemme heille arvokasta apua. Olemme jo aloittaneet yhteistyön muutamien indie-yhtiöiden kanssa, mikä on osoittautunut korvaamattomaksi. Tulevaisuudessa pyrimme verkostoitumaan ja tekemään yhteistyötä myös suurten yhtiöiden kanssa.

[![Battlefield 4](http://www.pelilegacy.fi/wp-content/uploads/2014/08/screenshots2-1050x582.png)](http://www.pelilegacy.fi/wp-content/uploads/2014/08/screenshots2.png)

**Elektronisen urheilun nousu suosioon on ravistellut pelialaa kovalla kädellä. Mitä mieltä olet siitä? Tuleeko IGDb tarjoamaan myös elektronisen urheilun ystäville esimerkiksi omaa osiotaan, johon poimitaan aihepiirin tapahtumia koskevaa materiaalia?**

Kyllä! Elektronisesta urheilusta keskustelimme jo aikaisessa vaiheessa projektia ja haluamme sisällyttää sitä IGDb:hen. Meillä on tästä erinomainen visio, mutta sen toteutus saa vielä odottaa, kunnes sivuston tärkeimmät ominaisuudet on saatu hiottua mahdollisimman toimiviksi. Nyt kun tuli puheeksi, olemme ajatelleet ottaa yhteyttä elektronisten urheilutapahtumien järjestäjiin, joten jos sinä, lukija, olet sellainen, ota rohkeasti yhteyttä.

**Useat toimijat meidän lisäksemme pelialalla ovat kokeilleet siipiään striimauksen parissa toimittamalla esimerkiksi puhe- ja kysy & vastaa -tilaisuuksia. Tulemmeko mahdollisesti IGDb:n toimesta näkemään livetapahtumia lähempänä julkaisua tai sen jälkeen?**

Olemme ajatelleet pitää AMA-tilaisuuden (Ask Me Anything) Redditissä sivuston julkaisun yhteydessä, mutta totta puhuakseni tämä on sellaista aluetta, jonne emme ole näillä näkymin astumassa. IGDb tulee ensisijaisesti olemaan pelitietokanta parhailla käyttäjiä palvelevilla sosiaalisilla ominaisuuksilla. Haluamme kuitenkin antaa käyttäjillemme tilaisuuden olla _rocktähtiä_ tarjoamalla ominaisuuksia, jotka auttavat omien suorien lähetysten markkinoinnissa.

**Haluatko vielä loppuun mainita mitään tulevia hienoja ominaisuuksia – edes lisähypen vuoksi?**

Tällä hetkellä olemme asettaneet etusijalle palvelun perusominaisuuksien hiomisen, jotta käyttökokemus olisi mahdollisimman sulava. Ehkäpä tärkein näistä ominaisuuksista on pelien arviointi. Jos jokin tuleva ominaisuus pitää paljastaa, niin se on uudistus joka sallii käyttäjiemme arvioida _millaisia_ pelit ovat eikä ainoastaan _kuinka hyviä_ ne ovat. Jonain päivänä käyttäjiemme lisäksi sekä suunnittelijat että tutkijatkin löytävät palvelumme kautta unohdettuja helmiä ja eksoottista indie-tuotantoa eivätkä vain myyntilistojen kärjessä roikkuvia uutuuspelejä.

Mutta kaikki tämä on vain alkua. Seuraavaksi keskitymme toteuttamaan sosiaalisia toimintoja, kuten kavereiden lisääminen, käyttäjien seuraaminen (voit seurata esimerkiksi suosikkipelintekijääsi) ja monia muita. Haluamme myös tarjota tietoa komponenteista ja lisälaitteista. Ominaisuuksia, joita aiomme kehittää pitkällä tähtäimellä ovat pelien ääniraitojen listaus, oikeuksien saaminen ääniraitojen soittamiseen sivustolla sekä selaimessa pelattavien demojen tarjoaminen. Haluaisinkin kutsua kaikki lukijat liittymään betamme viimeiseen vaiheeseen ja rohkaista heitä lähettämään toiveita sivustolle halutuista ominaisuuksista. IGDb on pelisivusto, jota me rakennamme teitä varten, joten olemme hyvin avoimia kaikelle palautteelle.

[![EA Digital Illusions CE](http://www.pelilegacy.fi/wp-content/uploads/2014/08/screenshots4-1050x579.png)](http://www.pelilegacy.fi/wp-content/uploads/2014/08/screenshots4.png)



### Kokemuksia betasta



**Olen** osallistunut IGDb:n suljettuun betaan viime maaliskuusta lähtien, jolloin lähetin sivustolle hakemuskirjeen. Hakemukseni hyväksyttiinkin nopeasti ja pääsin tutustumaan IGDb:n jo silloin runsaaseen tietomäärään. Kuukausien kuluessa sivuston eri ominaisuudet ja ulottuvuudet ovat käyneet jo varsin tutuiksi. Arvioimani pelit olen pääosin kaikki lisännyt itse IGDb:hen ja osan pelikokoelmastani merkinnyt myös läpäistyjen listalle. Vaikka inhoankin mm. **Backloggeryn** kaltaista peli-inventaarion pitämistä, päädyn jostain syystä jatkuvasti erilaisia listausmahdollisuuksia kokeilemaan. IGDb:n mahdollistama pelien listaus tuntuu ainakin aluksi mutkattomalta käyttää ja se täydentää hyvin sivuston muita ominaisuuksia.

Beta-vaiheessa olevaksi sivustoksi käyttökokemus on yllättävän pehmeä ja kivuton; niin pelien lisääminen kuin muokkaaminen tapahtuu vaivattomasti ja omat lisäykset menevät eteenpäin tarkistettavaksi ennen julkaisemista. Muutokset eivät jää edes pitkäksi aikaa jonoon, vaan oman käden jälki on ollut näkyvissä sivustolla yleensä jo saman päivän sisällä. Kesällä lanseerattu uusi ulkoasu miellyttää silmää olemalla tarpeeksi pelkistetty ja helppolukuinen. Tätä ei tarvitse ihmetellä, sillä sivusto onkin rakennettu modernin web-kehityksen teknologioita hyödyntäen ja periaatteita kunnioittaen.

Sisällön lisääminen ei tarkoita ainoastaan pelien tietojen syöttämistä, vaan käyttäjät voivat niiden lomassa laatia omia teksti- tai videoarvioitaan peleistä sekä osallistua keskusteluun pelin omalla foorumilla. Käyttäjät saavat lisäksi karmapisteitä tekemästään työstä ja tarpeeksi paljon karmaa ansainnut käyttäjä palkitaan lisätoiminnoilla (joita tullaan tarkentamaan julkaisun yhteydessä). Hauskana vivahteena julkaisemattomia pelejä ei voi arvostella, vaan niitä _hypetetään_ yhdellä klikkauksella. Tämä on hyvä tapa ehkäistä kritiikkien vuotaminen sivustolle kun kyseisestä pelistä on vielä _embargo_ voimassa (julkiset arviot ovat pannassa).

Pelien lisäksi IGDb kerää tietoja pelintekijöistä ja pelialan henkilöistä. Kuten haastattelussa todettiin, eräänä tavoitteena onkin tuoda julki ihmiset suosikkipeliemme lopputekstien takaa, mikä on erittäin jaloa ottaen huomioon, että useiden suurten pelistudioiden ongelma on juuri puhdas kasvottomuus. Mikä onkaan loppujen lopuksi kiehtovampaa kuin päästä tutustumaan lähemmin sinua miellyttäneen pelin tehneeseen ihmiseen seuraamalla ja keskustelemalla hänen kanssaan. Tätä tarkoitusta varten esimerkiksi Twitter on osoittautunut hyväksi alustaksi, mutta voisin uskoa IGDb:n kaltaisen sivuston houkuttelevan huomattavasti paremmin juuri pelintekijöitä luokseen.

Vielä ei ole tiedossa tuleeko IGDb tukemaan avointa ohjelmointirajapintaa, jolla tietovarantoja voisi hyödyntää omissa sovelluksissa. Ohjelmointitaustastani johtuen tämä on toivelistallani kärkisijalla ja keksinkin jo suuren määrän ideoita, jotka rajapintaa hyödyntäisivät. Näistä kuulemme toivon mukaan tulevina kuukausina lisää.

Tiivistetysti todeten IGDb on palvelu, jolle esimerkiksi allekirjoittaneella on ollut kysyntää jo kauan. Palvelu, joka palvelee kaikkia käyttäjiä puolueettomia faktoja julkaisten ja heitä yhteen sitoen antaa hyvää vastapainoa mielipitein painotetuille – valitettavasti joskus jopa maksetuille – arvioille. Muiden joukkoistamista hyödyntävien palveluiden tavoin myös IGDb on vain niin hyvä kuin käyttäjänsä, joten käytä sitä viisaasti, mutta ennen kaikkea **käytä** sitä. Mikäli IGDb ottaa hyvin tuulta alleen, voimme harkita luopuvamme eri pelitietokantojen kuumeisesta selaamisesta ja keskittää hakumme yhteen toimivaan ja luotettavaan lähteeseen – juuri tämä riippuu täysin käyttäjistä.

**Kiinnostuitko? Suuntaa [IGDb:n sivustolle](http://igdb.com) ja hae betakäyttäjäksi tai jätä meille kommentti, niin lähetämme sinulle suoran kutsun!**

_Peli Legacy kiittää lämpimästi Christian Frithiofia haastattelusta ja betakoodeista._
