---
author: nikoheikkila
date: 2014-05-03 10:07:32+00:00
excerpt: NES Remix 2 tuo ohjaimeen ja televisioon ne matolaatikon määrittelevimmät ja rakkaimmat pelit, jotka meitä kiusasivat ja koukuttivat lapsina.
cover:
  src: /uploads/2014/05/nesremix2.jpg
  alt: NES Remix 2
layout: post
title: NES Remix 2
categories:
- Arvostelut
---

Seisot pitkän vihreän putken päällä. Edessäsi on kilpikonnia ja muita mutiaisia. Kaukana horisontissa siintää valkoinen lipputanko, jonka päässä on vihreä nuppi. Varmana onnistumisesta otat askeleen eteenpäin ja valmistaudut tallaamaan edessä olevat vastustajat maahan. Mutta et putoakaan, vaan lennät eteenpäin. Tarkemmin katsottuna, et ole edes vanha tuttu Mario, vaan ilmaa sisuksiinsa vetänyt vaaleanpunainen pallo. Olet **Kirby** ja pelin nimi on _NES Remix 2_.

Esimerkin mukaisesta lähtöasetelmasta ponnistaa jälleen häveliäästi Nintendon 8-bittisen aikakauden klassikoita uudelleenmiksaavan sarjan toinen osa.

Muistan pelanneeni aikanaan Flashilla selaimeen toteutettua peliä, jossa ensimmäisen _Super Mario Bros._ -pelin tasoja edettiin _Castlevaniasta_, _Contrasta_ ja muista ajan 8-bittisistä peleistä tutuilla hahmoilla. Jo tuolloin sienivaltakunnan asukkeja pyhällä ruoskalla rankaistessani mietin, että miksei näin herkulliseen asetelmaan ole **Nintendo** itse tarttunut. Onneksi viime vuonna tarttuivat ja sitä on saatavilla Nintendon eShop-kaupasta alle 10 eurolla.

Jos ensimmäisestä NES Remixistä jäi pelikattauksen osalta huono maku suuhun, näin ei pääse käymään jatko-osan kanssa. NES Remix 2 tuo ohjaimeen ja televisioon ne matolaatikon määrittelevimmät ja rakkaimmat pelit, jotka meitä kiusasivat ja koukuttivat lapsina. Uudelleenmiksauksia on taidolla laadittu muun muassa peleistä _Kid Icarus_, _Metroid_, _Punch-Out!!_, _Super Mario Bros. 2 & 3_, ja _Zelda II: Adventure of Link_. Rehellisesti puhuen juuri siinä ovatkin ne parhaat pelit tältä alustalta. Jos kaipaat muuta, Little Mac sinut kanveesiin iskeköön.

NES Remix 2 sisältää uudelleenmiksauksia 13 pelistä, joissa pelejä sekoitellaan surutta toisiinsa tai painitaan kekseliäiden haasteiden kanssa yksittäisten pelien parissa. Lähin vertailukohta Nintendon katalogista NES Remix -sarjalle lienee _WarioWare_. Molemmat sarjat ovat ystävien kesken ohjainta vuorotellen mitä parhainta hupia.

Kaikki asiat eivät ole toki hyvin pelikattauksen osalta, sillä joukkoon mahtuu edelleen myös rapaa.

En ole koskaan pitänyt suuresti _Dr. Mario_ ja _Wario's Woods_ -peleistä, joten joudun välttelemään pelin sataprosenttista läpäisyä. Nintendon muutoin suurilta osin virheettömässä katalogissa selvimpinä heikkouksina ovat juuri edellä mainitut pelit ja siksi onkin harmi, että molemmat tulivat mukaan tähän peliin. Pakko tosin myöntää, että [Dr. Marion tunnusmusiikissa on ajatonta groovea](https://www.youtube.com/watch?v=pc-EP-0xEDQ).

Silkkaa hauskuutta ja pelejä NES Remix 2 ei ole, sillä useat haasteet ovat todella vaikeita. Täysien kolmen tähtien tavoittelu varsinkin pitemmälle edetessä kysyy pelaajalta vakaita peukaloita ja tyyntä mieltä. Ei liene yllätys, että parhaiten haasteet sujuvat niissä peleissä, joiden pelaamisesta on kertynyt historian saatossa eniten kokemusta. Pelit ovat edelleen erittäin hyvin emuloituja eikä Wii U:n kookkaan peliohjaimen kanssa tule ongelmia. Jopa analogitatti toimii vaihtoehtona ristiohjaimelle, mutta ei tietenkään sen korvaajana.

Vapaan etenemisen ansiosta NES Remix 2 koukuttaa vahvasti jo ensimmäisiltä minuuteilta lähtien. Voit pelata varsinaisia uudelleenmiksauksia tai yksittäisten pelien haasteita. Pärjäämällä hyvin (toisin sanoen juoksemalla tasot nopeasti) avaat leimoja ja tähtiä, joilla vuorostaan paljastuvat uudet tasot ja uudet pelit. Uuden pelin avautuessa peliä ei voi jättää kesken vaan on nähtävä, mitä mielettömistä ideoistaan tunnettu Nintendo on seuraavaksi keksinyt. Koin sekä remix-tasot että yksittäisten pelien haasteet yhtä hauskoina.

NES Remix 2 tarjoaa pelinkehittäjille oivallisen historian ja pelisuunnittelun oppimäärän. Rikkomalla pelimekaniikan pieniin osiin ja luomalla koukuttavia haasteita niiden ympärille, voi oppia ja ottaa vanhoista – jopa puhki kulutetuista – peleistä jotain tärkeää myös omiin projekteihin. Ei ole sattumaa, että vanhoja Nintendo-klassikoita pelataan edelleen paljon. Esimerkiksi ensimmäinen Metroid on muutamista alustan rajoituksista huolimatta edelleen pelisuunnittelun jalokiviä.

Pelaajalle NES Remix 2 on harmitonta hupia siihen asti, kunnes yrität alistaa pelin ja päädyt vain heittämään ohjaimesi seinään. Mutta ethän sitä tekisi, ethän? Olet parempi kuin muut, joten käytä hermoilemiseen kulunut aikasi hyvin ja omaksu uudelleen 7-vuotiaana opitut taitosi. Voita maailma.
