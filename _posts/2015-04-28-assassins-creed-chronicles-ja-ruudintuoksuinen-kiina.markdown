---
author: toimitus
comments: true
date: 2015-04-28 07:00:49+00:00
excerpt: Ennen Intian ja Venäjän matkoja murennetaan Ming-dynastian perustuksia salamurhaajatrilogian
  ensimmäisessä osassa. Katso Jonin tekemä video salamurharetkistä Kiinaan.
layout: post
link: https://www.pelilegacy.fi/ajassa/1800/assassins-creed-chronicles-ja-ruudintuoksuinen-kiina
slug: assassins-creed-chronicles-ja-ruudintuoksuinen-kiina
title: Assassin's Creed Chronicles ja ruudintuoksuinen Kiina
wordpress_id: 1800
categories:
- Ajassa
- Videot
post_format:
- Video
tags:
- Assassin's Creed
- Historia
- Kiina
- Ubisoft
- Uutuudet
---

[ingressi]Ennen Intian ja Venäjän matkoja murennetaan Ming-dynastian perustuksia salamurhaajatrilogian ensimmäisessä osassa.[/ingressi]

**Assassin's Creed Chronicles: China** on ensimmäinen kolmesta sivulta kuvatusta salamurhaajaseikkailusta, ja sen lähimpänä verrokkina pidettäkön _Mark of the Ninja_ -peliä, sillä myös tämä peli tarjoaa runsaasti hiiviskelyä ja taktikointia.

Hiiviskelyn ohella myös taistelua on mahtunut mukaan, ja peliin sisältyy sarjalle ominainen yksinkertainen, mutta samalla monipuolinen taistelumekaniikka, jossa torjutaan, tehdään vastahyökkäyksiä tai vain hyökätään eteenpäin. Vaikka taistelu onkin yksinkertaista, se vaatii tarkkaa ajoitusta eikä tämän vuoksi tee taistelusta liian helppoa.

Salamurhaaja osaa kaikki perustemput, joihin kuuluu muun muassa kiipeämistä, seinältä seinälle hyppelyä ja varjoista tappamista. Liikkuminen ja kontrollit ovat tuttuja muista _Assassin’s Creed_ -peleistä, vaikka peli onkin sivulta kuvattu. Hahmon kanssa eteneminen on helppoa ja nopeaa.

Lisävarusteisiin kuuluu muun muassa heittoveitsiä, ääninuolia (houkuttelevat vihollisia haluttuihin paikkoihin) ja pommeja, joiden tarkoitus on lamauttaa viholliset hetkeksi. Salamurhaaja osaa myöskin viheltää, minkä avulla voit houkutella vastustajia olinpaikkaasi kohti.

Tarina ei vaikuta alun perusteella juurikaan erityisemmältä, mutta sarjan fanina sitä seuraa mielellään käänteitä ja viittauksia odottaen. Tarina ei kuitenkaan ole tässä pelissä pääasia. Kenttiä on niin sanotusti paloiteltu alueisiin, joiden suorituksen jälkeen saa arvosanan riippuen tyylistä ja suorituksen onnistumisesta. Alueissa on monia erilaisia suoritustapoja, ja siksi voit olla tappamatta ketään, tappaa varjojen hiljaisuudesta tai vain rynniä taistelun tuoksinaan.

Yksinkertaisuudessaankin Assassin's Creed Chronicles: China osaa temmata mukaansa, ja se tarjoaa jotain tasoloikkapelien, hiiviskelypelien, sekä pulmapelien ystäville. Noin kymmenen euron hintaan peli tarjoaa luultavasti vastikkeen rahoillesi. Nähtäväksi jää, tarjoavatko pelin tulevat osat tarpeeksi uutta ylläpitämään mielenkiintoa.

_[Assassin's Creed Chronicles: China](http://assassinscreed.ubi.com/en-US/games/chronicles/china.aspx) julkaistiin 22. huhtikuuta 2015._
