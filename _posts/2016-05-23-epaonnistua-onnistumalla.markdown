---
author: vierastalo
date: 2016-05-23 13:52:25+00:00
excerpt: Miikka Mononen näkee päättyvissä projekteissa jotain hyvääkin.
cover:
    src: /uploads/2016/05/monoliitti2.jpg
    alt: Monoliitti
layout: post
title: 'Monoliitti: Epäonnistua onnistumalla'
categories:
- Kolumnit
- Monoliitti
---

**Epäonnistuminen on aina karvasta nieltävää**, mutta erityisesti pelimaailmassa se tuppaa useimmiten merkitsemään vähintään yhden firman konkurssiin päätymistä. Miljoonabudjeteilla keinottelussa varaa sellaisiin ei yksinkertaisesti ole. Tämän sai taannoin huomata jälleen kerran _Disney Interactive_, joka joutui [perumaan koko _Disney Infinity_ -tuotelinjansa](http://www.polygon.com/2016/5/10/11652866/disney-infinity-ending). Toys-to-life -genreen kuuluvat tuotteet eivät enää pystyneet takomaan rahaa toivotulla tahdilla. Samalla kyseisille leluille pelejä tehnyt studio _Avalanche_ kaadettiin perinteiseen tapaan kumoon.

Aiempina vuosina kovin tuottoisan toys-to-life -genren yllättävä epäonnistuminen johtuu Disneyn kohdalla monesta asiasta. Viime vuonna, merkittävän uuden pelurin ilmestyessä markkinoille _Lego Dimensionsin_ muodossa koko genren liikevaihto [kasvoi vain 7 %](http://www.gamesindustry.biz/articles/2016-04-21-toys-to-life-grew-7-percent-in-2015-will-shrink-in-2016-npd). Useampi tekijä (Disney, Activisionin _Skylanders_, Nintendon _Amiibo_ sekä Lego) taistelivat siis samankokoisena pysyneen yleisön huomion säilyttämisestä. Disney oli kuitenkin varautunut suureen kasvuun, josta kielivät esimerkiksi nyt tyhjän panttina varastoissa istuvat miljoona _Hulk_-figuuria. Firma ottaa pelin ja tuotteiden lakkauttamisesta reilun 147 miljoonan dollarin hävikin, mikä on sääli, koska _Infinity_ on heittämällä genren peleistä parhaasta päästä.

<div class="pullquote">Infinityllä ei ollut suoraa kohdeyleisöä.</div>

**_Infinityn_ suurin ongelma oli markkinointi.** _Skylandersit_ ilmestyvät aina uusilla hahmoilla, joilla on omat uniikit temppunsa, minkä lisäksi tuotteet ovat erittäin vahvasti lapsille suunnattuja markkinoinnin osalta. Legolla on valmiiksi olemassa oleva, tuotteista ja peleistä innostunut, yleisö. Nintendo voisi myydä vaikka lautasellisen paskaa ja _Star Fox_ -paitainen fanipoika olisi ensimmäisenä puolustamassa sen uniikkia ohjausta. _Infinityllä_ sen sijaan ei ollut suoraa kohdeyleisöä. Peliä varten julkaistut hahmot _Star Warsista Marveliin_ ja sieltä _Disneyn_ prinsessoihin sopivat kaikille kohderyhmille eikä tuote koskaan suoraan keskittynyt yhden kohderyhmän houkutteluun. Lapset eivät itsessään ole se tehokkain kohderyhmä, jolloin sekä _Marvelin_ että _Star Warsin_ hahmojen tullessa mukaan sarjan hieman varttuneemmalle kohdeyleisölle oli jo syntynyt mielikuva _Infinitystä_ lastenpelinä.

Disney on myös ollut viimeisten vuosikymmenten ajan erittäin voittoa havitteleva yhtiö, jossa ei pelätä brändien tiputtamista sillä sekunnilla, kun ne lakkaavat tuottamasta. Juuri näin kävi vuonna 2013 Disneyn omistamalle _LucasArtsille_, joka lakkautettiin suuremmin surematta. Sama tapahtuu varmasti tulevaisuudessa esimerkiksi _Marvel_-elokuville, kun fanit lakkaavat lapioimasta rahojaan niiden suuntaan. Onneksi _Disney Interactiven_ vastaavana tuottajana ja _Infinityn_ kasvoina toiminut **John Vignocchi** voi sentään siirtyä uusiin tehtäviin [kakkutuomaroinnin tuottoisaan maailmaan](https://www.youtube.com/watch?v=zj3XG01qC_Y).

_**Electronic Arts**_ on toinen firma, joka ei ole koskaan pelännyt lopettaa asioiden hyllylle heittämistä sillä hetkellä, kun niitä ei koeta tuottoisiksi. Oikeasti omia franchisejaan EA ei ole luonut sitten _Dead Spacen_ ja _Mirror's Edgen_, joista jälkimmäinen aikoinaan floppasi siinä määrin, että se osittain ajoi silloisen toimitusjohtaja **John Riccitellon** lopulta ulos virastaan. Häntä seuranneen **Andrew Wilsonin** kaudella firma on ottanut selvästi varmempia askelia keskittymällä urheilupelien kaltaisiin rahasampoihin ja _Star Wars_ -lisenssipeleihin.

Viime vuonna ilmestynyt _Need for Speed_ oli firman kuudes yritys käynnistää viimeiset viisi vuotta kuolemaa tehnyt sarja uudestaan. FMV-välinäytöksillä sarjan alulle kunniaa tehnyt kokonaisuus oli kuitenkin väljä eikä ketään oikeastaan kiinnostanut energiajuomasta pärisevien pyllynaamojen edesottamusten seuraaminen puolivillaisen ajojärjestelmän siivittämänä. [EA ilmoittikin viimeisimmässä sijoittajakokouksessaan](http://www.needforspeed.com/news/under-the-hood-7), että tänä vuonna emme näe uutta sarjan peliä, vaan se etsii jälleen uutta suuntaa.

<div class="pullquote">Franchisen imago on ikuisesti Underground-pelien tahraama.</div>

**Uuden suunnan haku ei ole sarjalle vieras asia.** _Need for Speed_ on uudistunut viimeisten kahden konsolisukupolven aikana kolmesti huolimatta siitä, että esimerkiksi _Criterionin_ julkaisemat _Most Wanted_ ja _Hot Pursuit_ saivat erittäin positiivisen vastaanoton. Pelisarjaan tuntuu tiivistyvän hyvin Electronic Artsin perimmäinen ongelma: muutoskyvyttömyys. Siinä missä _Disney Infinity_ oli täysin tyhjästä ponnistanut epäonnistuminen, _Need for Speed_ ja sen loputtomat uusinnat ovat paikallaan polkevia sellaisia. Vaikka pelimekaniikat välillä muuttuvatkin positiivisempaan suuntaan, franchisen imago on ikuisesti sen _Underground_-pelien tahraama, autonasentaja-ammattikoululaisten villeimpien tuunauskuvitelmien typistymä, vaikka sarjalle tehtäisiin mitä tahansa. Silti EA haluaa maailman tappiin saakka käyttää tätä nimeä ajopeliensä kanssa sen sijaan, että loisi uutta. Tämän päivän EA tuntuu elävän Riccitellon epäonnistumisen varjossa.

Parempi kuitenkin Riccitellon varjossa kuin **Peter Molyneux'n**, kuten _Lionhead Studios_ sai huomata [Microsoftin sulkiessa studion ovet lopullisesti](http://www.kotaku.co.uk/2016/05/11/sources-multiple-buyers-were-lined-up-for-lionhead) 15 vuoden toiminnan jälkeen. _Fable Legends_ -moninpeliseikkailua työstänyt studio jätti jälkeensä todella pitkän historian, joka on samalla firmasta vuonna 2012 lähteneen Molyneux'n uran kenties merkittävin aikakausi. _Fable-_, ja _Black & White_ -pelit olivat kaikki isoja nimiä aikoinaan.

**Miksi lappu sitten laitettiin luukulle?** Huolimatta lukuisista lehdistötilaisuustrailereista ja ilmaisista betavaiheista, _Fable Legends_ ei ollut sytyttänyt kenenkään maailmaa liekkeihin. Jos _Evolven_ kaltainen -- julkaisua edeltävinä kuukausina todella odotettu -- peli epäonnistuu surkeasti julkaisun jälkeen kokonaisuuden laadusta huolimatta, haalean vastaanoton saanut vastaavanlainen sekä epätasaiset joukkueet toisiaan vastaan asettava moninpeli päätyy pakostakin flopiksi.

<div class="pullquote">Microsoft noudatti näitä säännöksiä hampaat irvessä.</div>

**Microsoft kohtasi kuitenkin haasteen _Lionheadin_ sulkemisessa.** Siinä missä yleensä vastaavissa tilanteissa toimittajat saavat tiedotteen sulkemisesta samana päivänä kun firma lopettaa toimintansa, Iso-Britanniassa sijaitseva _Lionhead_ oli oikeutettu maansa mukaisiin uudelleentyöllistymismahdollisuuksia parantaviin toimenpiteisiin ennen suoraa sulkemista. Säännöksiä noudatettiin, mutta mahdollisesti hampaat irvessä.

Microsoft ei nimittäin suostunut myymään _Lionheadia_ lukuisista varteenotettavista tarjouksista huolimatta. Syy oli yksinkertainen: myyntiin olisi sisältynyt paitsi studio, myös _Fablen_ maailma kokonaisuudessaan. Microsoft olisi siis potentiaalisesti menettänyt yhden rakkaista pelifranchiseistaan. Onko ongelma siinä, että firma halusi säilyttää oikeudet pystyäkseen joskus tekemään uuden pelin, vai siinä, että Microsoftin kaltainen jätti ei halua luopua koskaan mistään mitä voi potentiaalisesti käyttää lypsylehmänä rojaltien ja lisensoinnin kanssa, on jokaisen päätettävissä.

Surullista _Lionheadin_ ja _Disney Infinityn_ tapauksissa on, että ne eivät suoranaisesti ole epäonnistumisen lopputuloksia. Ne ovat onnistumisia, joista tuli epäonnistumisia epäotollisten olosuhteiden kautta. _Fable_ ei kiinnosta, liian laajoille markkinoille tähdätyt lelut eivät kiinnosta. _Lionhead_ ja _Infinityä_ pyörittänyt _Avalanche_ suljettiin hyvästä työstä huolimatta. _Lionheadia_ vastaan kävi alan realiteetti siitä, että hyvin harva suurempi mediajätti jaksaa ottaa siipiensä alle ikuisuusprojektia. _Fable Legends_ täytti sellaisen tunnusmerkit, joten siihen olisi menestyäkseen pitänyt tehdä mielenkiintoa nostavia suuria rakenteellisia muutoksia -- toisin sanoen heittää olemassa oleva peli romukoppaan ja aloittaa kehitys alusta.

Valitettavaa tällainen haluttomuus on, koska kuten esimerkiksi _id Softwaren_ kaksitoista vuotta työn alla ollut ja tässä kuussa ilmestynyt _Doom_ todistaa, joskus tämä prosessi tuottaa uskomattoman hyviä pelejä. Toisinaan taas käy _Duke Nukem Foreverit_. Uhkapeliä pelinkehitys on aina suuntaan tai toiseen. On vain sääli, että hyville käy joskus huonosti.
