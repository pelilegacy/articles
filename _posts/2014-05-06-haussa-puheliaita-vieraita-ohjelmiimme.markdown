---
author: toimitus
comments: true
date: 2014-05-06 06:57:26+00:00
excerpt: Peli Legacylla on ollut alusta alkaen tarkoitus järjestää ohjelmistossaan
  myös viikoittaisia puheohjelmia katsojien iloksi. Toistaiseksi olemme kuitenkin
  keskittyneet pelkästään tavallisiin pelilähetyksiin, joista olemmekin saaneet hyvää
  palautetta. Katsojatyytyväisyyskyselyssä osa palautteen antajista toivoi ohjelmistoon
  enempi keskustelua silkan pelaamisen sijaan. Tämän tilauksen täytämme nyt.
layout: post
link: https://www.pelilegacy.fi/tiedotteet/610/haussa-puheliaita-vieraita-ohjelmiimme
slug: haussa-puheliaita-vieraita-ohjelmiimme
title: Haussa puheliaita vieraita ohjelmiimme
wordpress_id: 610
categories:
- Tiedotteet
tags:
- Puhe
---

[![Keskustelkaa!](http://www.pelilegacy.fi/wp-content/uploads/2014/05/discuss.jpg)](http://www.pelilegacy.fi/wp-content/uploads/2014/05/discuss.jpg)

**Peli Legacylla** on ollut alusta alkaen tarkoitus järjestää ohjelmistossaan myös viikoittaisia puheohjelmia katsojien iloksi. Toistaiseksi olemme kuitenkin keskittyneet pelkästään tavallisiin pelilähetyksiin, joista olemmekin saaneet hyvää palautetta. Katsojatyytyväisyyskyselyssä osa palautteen antajista toivoi ohjelmistoon enempi keskustelua silkan pelaamisen sijaan. Tämän tilauksen täytämme tulevana kesänä.

Koska pelimaailmassa tapahtuu päivittäin erittäin paljon uutta, olemme joka sunnuntai koonneet lukijoille kompaktin paketin viikon huomionarvoisista tapahtumista. Tämä juttusarja, _Sunnuntaisurinat_, laajenee kesällä sunnuntaisin pidettäväksi puheohjelmaksi.

**Tässä kuvaan astut sinä.** Haemme puheohjelmiimme vieraita, joilla on sana sanottavanaan. Voit olla vakituinen vieras tai piipahtaa luonamme vain kerran. Vierailun teknisistä yksityiskohdasta sovimme erikseen jokaisen kanssa. Tyyliltään ohjelman keskustelu on kevyttä, joten sinun ei tarvitse osata ulkoa tuhansia wikisivustoja tai työskennellä itse alalla. Riittää kun olet kiinnostunut alan tapahtumista ja hihassasi on hyvin perusteltuja mielipiteitä. Niin helppoa se on!

Ohjelman ensimmäisellä tunnilla keskustellaan viikon uutistarjonnasta ja toisella tunnilla käsitellään jotakin yhteisesti valittua aihetta. Alle olemme kevään kuluessa listanneet esimerkkiaiheita, joita käsitellä jälkimmäisellä tunnilla. Voit myös itse ehdottaa omaa aihettasi kunhan se liittyy pelialaan.




    
  * Digitaaliset julkaisut vastaan fyysiset -- kumpi on tätä päivää?

    
  * Pelien ja laitteiden keräily -- voiko se mennä yli?

    
  * Elektronisen urheilun suosio -- mihin se perustuu?

    
  * Realismi videopeleissä -- mihin raja on vedettävä vai onko sitä?

    
  * Ovatko pelit taidetta vai alakulttuuria?

    
  * Pelit elokuviksi, typerä idea?

    
  * Tekevätkö grafiikat pelin, onko retroilu päivän sana?

    
  * Ääninäyttelyn merkitys peleissä

    
  * Maratonpelaaminen -- miksi tehdä sitä?



**Kiinnostuitko?** Ota yhteyttä sähköpostitse osoitteeseen info@pelilegacy.fi tai laita viestiä sosiaalisessa mediassa. Voit myös tulla ideoinesi juttelemaan [toimituksen IRC-kanavalle](http://webchat.ircnet.net/?channels=pelilegacy). Ensimmäiset keskustelutuokiomme pidämme kesäkuussa tai sopimuksen mukaan aiemmin.
