---
author: nikoheikkila
comments: true
date: 2015-07-19 10:26:36+00:00
excerpt: Warren Spector, Sheldon Pacotti ja Chris Norden palaavat 15 vuotta vanhan
  Deus Exin pariin. Katso, mitä veteraaneilla on kerrottavana.
layout: post
link: https://www.pelilegacy.fi/ajassa/2034/warren-spector-ja-kumppanit-muistelevat-videolla-deus-exia
slug: warren-spector-ja-kumppanit-muistelevat-videolla-deus-exia
title: Warren Spector ja kumppanit muistelevat videolla Deus Exia
wordpress_id: 2034
categories:
- Ajassa
- Videot
post_format:
- Video
tags:
- Deus Ex
- Ion Storm
- Let's Play
- Looking Glass
- Warren Spector
---

Let's Play -videot ovat asia, joita me kaikki katsomme enemmän tai vähemmän, mutta samalla tiedostamme hyvin, että tavallisen pelaajan antama kommentti pelistä ei ole millään tavoin niin mielenkiintoista ja ainutlaatuista kuin tekijöiden oma.

**Warren Spector**, **Sheldon Pacotti** ja **Chris Norden** olivat kolme avainhenkilöä jo 15 vuotta vanhan ensimmäisen _Deus Exin_ luomisprosessissa, ja onkin kiehtovaa kuunnella esimerkiksi Spectorin itsensä videolla kertomia havaintoja ja tarinoita pelistä 14 vuoden eron jälkeen. Tiesitkö esimerkiksi, että Spector ja Originin **Richard Garriott** olivat vahvasti eri mieltä siitä, pitäisikö kaikki peliin suunniteltu sisältö näyttää pelaajille? Garriott joukkoineen vannoi tasapuolisen esitystavan nimeen kun taas Spector halusi esittää eri pelaajille eri sisältöä.

[_Deus Ex_ ei välttämättä ole paras peli koskaan](http://www.pelilegacy.fi/kolumnit/1807/onko-deus-ex-paras-koskaan-tehty-peli), mutta alun haarautuva seikkailu Liberty Islandilla on edelleen malliesimerkki erinomaisesta suunnittelusta. Otatko tarjotuista aseista vastaan tarkkuuskiväärin, jalkajousen vai raketinheittimen? Tutkitko heti laiturin alla olevat kosteat salapaikat vai suuntaatko suoraan eteenpäin? Pistäydytkö välillä tervehtimässä kollegoitasi UNATCOn toimistossa? Entä minkä reitin valitset kaapatun ja mestatun Vapaudenpatsaan sisälle tunkeutumiseen?

Ilokseni tällaista suunnittelutapaa ei ole unohdettu, sillä Looking Glassin simulaatioiden rikas immersion ja valintojen maailma palasi vahvasti mieleeni esimerkiksi aiemmin tänä vuonna arvioimassani hiiviskelypeli _[NEON STRUCTissa](http://www.pelilegacy.fi/arvostelut/1864/neon-struct)_.

Jollet saanut tarpeeksi tästä, suosittelen katsomaan myös [**John Romeroa** pelaamassa _Doomia_](https://www.youtube.com/watch?v=ygp4-kmjpzI).
