---
author: toimitus
comments: true
date: 2015-04-27 12:32:25+00:00
excerpt: Laajasti hehkutetun pelisarjan viidennen osan PC-julkaisu ei ole silkkaa
  hyperbolaa. Lue Jonni Estolan mietteet Los Santosin maisemista.
layout: post
link: https://www.pelilegacy.fi/arvostelut/1790/grand-theft-auto-v
slug: grand-theft-auto-v
title: 'Arvio: Grand Theft Auto V'
wordpress_id: 1790
categories:
- Arvostelut
- Toiminta
tags:
- Grand Theft Auto V
- Rockstar
- Steam
- Uutuudet
- YouTube
---

[![Arvio: Grand Theft Auto V](/uploads/2015/04/grand_theft_auto_v_trevor.jpg)](/uploads/2015/04/grand_theft_auto_v_trevor.jpg)

[ingressi]Laajasti hehkutetun pelisarjan viidennen osan PC-julkaisu ei ole silkkaa hyperbolaa.[/ingressi]

Los Santosin kaupungissa tapahtuu jälleen. _Grand Theft Auto V_ avaa esiripun pelaajille jälleen kerran ja tällä kertaa tiedossa onkin kaikilla tavoin entistä näyttävämpi esitys sisältäen 4K-tarkkuuden sekä hiotumman ulkoasun. Aamukahvia juodessani mietin, että onko Grand Theft Auto V:n laaja hehkutus kuitenkaan ansaittua? Entä pystyykö PC-versio viimein näyttämään sen, mitä tekijät **Rockstar Northilla** ovat ajaneet takaa?

Tarinan alussa kolmen rikollisen muodostama joukkio on ryöstämässä pankkia, mutta heidän epäonnekseen ryöstö floppaa. Pelin varsinainen tarina alkaa kertoa kolmikon elämästä ryöstön jälkeen, mikä ei mene ihan suunnitellusti.

Hahmoista lyhyesti: tummaihoinen **Franklin** on perinteisin Grand Theft Auto -sarjan hahmo matkalla rikosten kautta rikkauksiin, joka päätyy yllättäen seuraan menetettyään työpaikkansa. Tarkkasilmäisimmät ovat huomanneet, että Frank on yhteydessä Grand Theft Auto: San Andreasissa esiintyneeseen Grove Street -jengiin.

Toinen hahmo **Michael** on vanhempi, omahyväinen ja kaiken nähnyt herrasmies, joka ei kirosanojen käyttöä kaihda varsinkaan psykiatrin puheilla ollessaan. Sekopää **Trevor** taas on luultavasti monen pelaajan lisäksi myös oma suosikkini, jonka one-linerit ja olemus saavat hymyn huulille sekä aikaan raikuvia naurunpurskahduksia.

[![Arvio: Grand Theft Auto V](/uploads/2015/04/grand_theft_auto_v_autot.jpg)](/uploads/2015/04/grand_theft_auto_v_autot.jpg)

Arviokappaletta on pelattu tietokoneella, jonka tehot riittävät nipin napin pelin sujuvaan pyörittämiseen. Grafiikat näyttävät siitä huolimatta yllättävän hyviltä, vaikkakin niissä joskus huomaakin pelin tunnelman pilaavia bugeja, missä talot häviävät näkymättömiin tai olet ajamassa nopealla autolla moottoritiellä, joka häviää näkyvistä. Tällöin jarrupainike tulee tarpeeseen ja alkaa odotus milloin tie piirtyy takaisin näytölle – vai piirtyykö lainkaan.

Kehittäjä **Rockstarin** tukisivuilta löytyy viestiketju, jossa kerrotaan, miten esimerkiksi [GeForce GTX 970 -näytönohjain sekoilee joissain tehtävissä](https://support.rockstargames.com/hc/communities/public/questions/203473047-GTA-V-PC-Stutter-Issue) tehden pelistä toimimattoman. Ruudunpäivitysnopeuden äkilliset putoamiset ovat myös yleinen ongelma pelin kanssa.

Pelin musiikit jatkavat samalla tyylillä kuin muissakin Grand Theft Auto –sarjan peleissä, eli lisensoitua musiikkia on käytetty runsaasti. Pelin radiossa kuullaankin musiikkia aina Johnny Cashin tuotannosta gangsta-rapiin, mikä myös laadullisesti ajaa saman asian kuin muissakin sarjan osissa.

Hahmojen ääninäyttely toimii yksinpelissä, mutta verkkopelissä hahmo ei välttämättä puhu sanaakaan. Lisäksi pelin edetessä alkoi puuduttamaan hahmojen koko ajan lisääntyvä kiroilu, mikä etenkin pitkän pelisession aikana kävi raskaasti hermoille. Eivätkö hahmot osaa puhua muuten kuin kiroilemalla?

Kontrollit toimivat loistavasti näppäimistöllä ja hiirellä pelattuna sekä kun mukana on vielä ensimmäisen persoonan kuvakulma, jolloin ampumiseen ja lyönteihin tulee enemmän realismin tuntua. Plussana mainittakoon vielä, että mikäli koneessa on kiinni Xbox-ohjain, voi ohjaustavan vaihtaa lennossa näppäimistöstä ja hiirestä ohjaimeen. Ota vain ohjain kouraan ja pelaa.

[![Arvio: Grand Theft Auto V](/uploads/2015/04/grand_theft_auto_v_metsa.jpg)](/uploads/2015/04/grand_theft_auto_v_metsa.jpg)

Viidettä Grand Theft Autoa on hauska pelata, mutta pelin tekoälyongelmat saavat nekin joskus pelaajan hermostumaan. Esimerkiksi autolla ajaessa ne tulevat usein mutkan takaa eteen ja kävellessä yrittävät ajaa pelaajan päälle (kuten oikeassakin elämässä - toim. huom.). Latausajat pelissä ovat todella pitkiä, joten kun laitat pelin verkkopeliä lataamaan kerkeät hyvin juomaan kahvit ja käyttämään vaikkapa koiraasi lenkillä.

Pelistä löytyy myös Rockstar Editor, jolla voit nauhoittaa pelikuvaa ja muokata sitä haluamallasi tavalla. Lopputuotteen voi julkaista YouTubessa, mikä ei arvioinnin aikana toiminut, koska koneeni päätti olla kuvaamatta.

Verkkopelistä voi moni olla eri mieltä: Grand Theft Auto Online on Grand Theft Auto V:n ominaisuus, jonka nimikin jo kertoo sisällöstä. Pelin sisäinen verkkotila, jossa luodulla hahmolla suoritetaan tehtäviä sekä isompia ryöstökeikkoja (heists).

Keikkoja voi suorittaa oman jengin kanssa ja niitä on pelissä 5 kpl. Mitä korkeammalla vaikeusasteella suoritat tehtävät saman jengin kanssa, sitä suurempi keikasta saatu bonus on. Keräämällä kokemuspisteitä nostat tasoasi ja rahaa tienaamalla voit ostaa autoja sekä tuunata niitä mieleiseesi kuntoon. Taloja ostamalla saat itsellesi lisää autopaikkoja, jonne voit ostamasi ajoneuvot pysäköidä. Asunnon sisältä löytyy huone, josta keikkatehtävät aloitetaan sekä muuta irtaimistoa televisiosta kannabiksen polttamisessa käytettyyn bongiin.

[![Arvio: Grand Theft Auto V](/uploads/2015/04/grand_theft_auto_v_motocross.jpg)](/uploads/2015/04/grand_theft_auto_v_motocross.jpg)

Verkkopelin palvelimet ovat epävakaat, ja sen vuoksi pelaaminen siellä toisinaan turhauttaa. Palvelin saattaa potkaista sinut pihalle kesken kaiken tai jengin “elämä” (teamlives; montako kertaa hahmot voivat kuolla) sekoaa, mikä saa tehtävän epäonnistumaan laittaen pelin grafiikat samalla sekaisin.

Verkkopelissä voi myös tehdä paljon muutakin, kuten esimerkiksi pelata golfia ja tennistä, hypätä laskuvarjolla, ajaa kilpaa muiden pelaajien kanssa tai jopa tehdä selviytymistehtäviä. Näissä tehtävissä hiljennetään kaveriporukan kanssa kymmenen vihollisaaltoa kuolematta.

Grand Theft Auto V on pohjimmiltaan loistava peli, jonka konsoliversion parissa olen viettänyt paljon aikaa, mutta kohdallani PC-versio ei lunasta sen saamaa hehkutusta, sillä pelin näkyvimmäksi uudistukseksi jäävät parannellut grafiikat. Herrarodun mielestä konsoliversiot tietenkin ovat vain beetaversioita PC-version rinnalla.

**Teksti ja kuvat:** Jonni Estola

https://www.youtube.com/watch?v=QkkoHAzjnUs


