---
author: arkkis
date: 2014-04-14 08:39:43+00:00
excerpt: The Elder Scrolls Online on Zenimax Online Studiosin kehittämä ja Bethesda Softworksin julkaisema MMORPG-peli, jonka antia Joni Nieminen lähti tutkimaan.
cover:
  src: /uploads/2014/04/The-Elder-Scrolls-Online-Spider.jpg
  alt: The Elder Scrolls Online
layout: post
title: 'The Elder Scrolls Online on keskeneräinen tekele sarjan faneille'
categories:
- Arvostelut
- Roolipelit
---

The Elder Scrolls Online on Zenimax Online Studiosin kehittämä ja Bethesda Softworksin julkaisema MMORPG-peli, jonka antia Joni Nieminen lähti tutkimaan. Alla tunnelmat ensimmäisten tuntien osalta.

Peli alkaa sarjalleen uskollisena vankityrmien kätköistä, kunnes koittaa paon aika ja maailman pelastaminen. Pelin alkaessa luodaan tietysti oma hahmo. Hahmonluonnissa peli nousee mielestäni massiivimoninpelien parhaimmistoon monipuolisuudellaan. Säätövipuja löytyy useita ja hahmostaan saa varmasti muokattua näköisen. Pelin ennakkotilanneet saavat lisäksi valita oman liittoumansa vapaasti, mutta muut tilanneet joutuvat tyytymään rodun määrittämään liittoumaan. Liittoumia löytyy pelistä kolme kappaletta: _The Daggerfall Covenant, The Aldmeri Dominion ja The Ebonheart Pact._ The Elder Scrolls V: Skyrim sisälsi aikanaan monia rotuja, joista kaikki on myös sisällytetty The Elder Scrolls Onlineen. Hahmoluokkia pelistä löytyy vain neljä, jotka ovat _Dragonknight, Sorcerer, Nightblade_ ja _Templar_.

Pelin maailma käsittää suuren osan _Tamrielin_ alueista ja tutuista paikoista löytyvät ainakin _Windhelm_ sekä muita Skyrimin pienempiä alueita. Kuitenkin se mikä teki Skyrimistä mielenkiintoisen paikan tutkia, puuttuu tästä. Tuntuu väärältä verrata The Elder Scrolls Onlinea Skyrimiin, koska erilaisten pelien maailmoja ei voi toki toteuttaa samoin tavoin. Skyrimin maailma tuntui eloisalta ja satunnaiset tapahtumat piristivät tutkimista. En osaa enää kuvitella _Tamrielia_ näin elottomana. Vihamieliset tekoälytoverit ovat aina samoissa paikoissa ja seisoskelevat paikoillaan taikka kävelevät samoja reittejä. Maailma ei tällaisenaan toimi, koska Skyrim herätti seikkailijan vaistoni eikä The Elder Scrolls Online yllä samaan.

En ole koskaan osannut sanoa onko pelissä varsinaisesti hyvä vai huono äänimaailma, mutta tämän pelin kohdalla siihen oli helppo vastata. Kävin satunnaisissa paikoissa, pistin silmäni kiinni ja kuuntelin kunnes ymmärsin, että äänet todella kuvastivat silloista olinpaikkaani. Äänet elävöittävät peliä siltä osin, mistä itse maailmassa jää parantamisen varaa. Musiikki ei ole mieleenpainuvaa, muttei toisaalta huonoakaan.

Taistelu on ihmisiä puhututtanut asia The Elder Scrolls Onlinessa. Henkilökohtaisesti olen täysin eri mieltä sen väitteen kanssa, ettei taistelu tunnu miltään. Taistelu on yksi pelin parhaista osista, koska se on toiminnallista verrattuna muihin pelaamiini massiivimoninpeleihin. Kaipaan kuitenkin iskujen tuottaman vahingon määrän ilmaisua, jota tässä pelissä ei valitettavasti ole -- ainakaan toistaiseksi.

[![The Elder Scrolls Online - Bug Attack](/uploads/2014/04/The-Elder-Scrolls-Online-Bug.jpg)](/uploads/2014/04/The-Elder-Scrolls-Online-Bug.jpg)

The Elder Scrolls Online olisi kaiken kaikkiaan viihdyttävä elämys, ilman muutamia bugeja ja puuttuvia asioita. Näistä esimerkkinä eniten itseäni häirinnyt asia oli pienoiskartan puuttuminen. Maailmassa juoksentelu ja tehtävien tekeminen on pääosin rasittavaa, koska karttaa joutuu koko ajan availemaan. Ryhmässä liikkuminen ja tehtävien teko on myöskin ärsyttävää, sillä koskaan ei tiedä milloin lentää eri instanssiin kuin kaverit. Kaiken huippuna suurimmassa osassa tehtäviä tehtävät on silti tehtävä yksin, vaikka ryhmässä seikkailisikin. Nämä asiat söivät peli-iloa mittavissa määrin. Vihollisten pudottamat tavarat ovat jokaiselle ryhmän jäsenelle omat, joten tavaroiden jaosta ei onneksi tarvitse huolehtia. Pelasin "Auto-loot" -asetuksella eikä tällöin tiennyt mitä tavaraa milloinkin sain, koska peli ei ilmoita millään tavalla poimittavista esineistä.

The Elder Scrolls Online ei ole huono peli, mutta se on keskeneräinen. Yllä mainituilla parannuksilla pelaamisesta saisi heti mielekkäämpää. Massiivimoninpelejä kehitetään yleensä melko nopeasti, joten näitä parannuksia tuskin tarvitsee kovin kauaa odotella. Pelin arvio perustuu ensimmäisten kymmenen hahmotason perusteella saatuun kuvaan pelistä, joten lopullisen tuomion antaminen on vielä turhan aikaista.

En voi suositella ketään ostamaan peliä vielä tässä vaiheessa ellei kuulu sarjan fanipoikiin. Kenties pelin kokeiluversio ilmestyy hamassa tulevaisuudessa saataville, jolloin jokainen voi tehdä ostopäätöksen itse.
