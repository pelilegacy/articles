---
author: Niko Heikkilä
comments: true
date: 2014-11-14 14:24:52+00:00
excerpt: Turkulaisen Rival Gamesin ensimmäinen suuri peli The Detail on vahvasti film
  noirin hengessä tehty seikkailupeli ja osittain interaktiivinen graafinen tarina.
  Kaikki tiet vievät Roomaan, mutta teitä on useita. Telltalen seikkailupelien tapaan
  pelaajaa ei laiteta vaikeiden pulmien eteen kuin eettisellä tasolla.
layout: post
link: https://www.pelilegacy.fi/arvostelut/1100/the-detail-1
slug: the-detail-1
title: 'Arvio: The Detail Episode 1 - Where the Dead Lie'
wordpress_id: 1100
categories:
- Arvostelut
- Seikkailu
- Suomalaiset
tags:
- HBO
- Telltale
- The Detail
- Uutuudet
---

[![The Detail](/uploads/2014/11/The-Detail-4-1050x590.png)](/uploads/2014/11/The-Detail-4.png)



Turkulaisen Rival Gamesin ensimmäinen suuri peli The Detail on vahvasti film noirin hengessä tehty seikkailupeli ja osittain interaktiivinen graafinen tarina. Kaikki tiet vievät Roomaan, mutta teitä on useita. Telltalen seikkailupelien tapaan pelaajaa ei laiteta vaikeiden pulmien eteen kuin eettisellä tasolla.



**Korruptio**, väkivalta ja pahuus saastuttavat ja häiritsevät amerikkalaisen kaupungin eloa. Jengipomo murhataan rikospoliisiakin hämmentävän ammattimaisin ottein kahdella puhtaalla laukauksella. Johtolankoja ei löydy, mutta kuolinsyyntutkinta paljastaa yhteyden huumebisnekseen. Käänteiden kautta kuvioihin liittyvät myös venäläiset gangsterit. Veteraanietsivä Reginald "Reggie" Mooren illanvietto keskeytyy tylysti työn kutsuessa.

Perinteistä etsivätarinaa väritetään pelaamalla eri hahmojen näkökulmista ja kohtaukset limittyvät toisiinsa sarjakuvamaisissa yhteenotoissa. Dekkarihenkinen maailma on etevästi ja tyylitellysti mallinnettu peliin. Ainoastaan hahmojen hiomaton animointi ja selkeä kaksiulotteisuus pistävät ulkoasusta silmään.

Sarjakuvapaneelien hyödyntäminen kerronnassa tuo mieleen erään suosikkini, **Jean van Hammen** XIII-sarjakuvaan perustuvan saman nimisen pelin, jossa tyylikeinoa käytettiin myös. Se toimiikin hyvin The Detailin toiminnallisissa kohtauksissa.

Tekijät mainitsevat The Detailin selkeinä vaikutteina ilmeisten Telltalen seikkailupelien lisäksi HBO:n suuresti ihailemani _Langalla_-televisiosarjan (The Wire). Itse asiassa The Detail on myös The Wiren ensimmäisen kauden toisen jakson nimi. Samaisessa jaksossa nostetaan esille aina ajankohtainen kysymys poliisin väkivallan käytöstä, kun humaltunut poliisi lyö pistoolilla nuorta miestä tämän käyttäytyessä huonosti. Kritiikki yhteiskunnan rakenteita ja viidennellä kaudella median asemaa kohtaan on yksi The Wiren kantavia vahvoja teemoja, joten toivottavasti myös The Detail päättää kulkea samaa polkua oman tyylinsä säilyttäen.

[![The Detail](/uploads/2014/11/The-Detail-9-1050x590.png)](/uploads/2014/11/The-Detail-9.png)

Sekä The Detailin että The Wiren maailmassa tilastoilla on väliä ja kaupungin isät laittavat rahaa mieluummin julkisivua siloitteleviin projekteihin kuin suoraan rikollisuuden torjuntaan.

Ensimmäisen episodin aikana pelaaja ohjaa Reginald Moorea sekä peiteoperaatiossa yössä luovivaa Joseph "Joe" Milleriä. Erityisesti Millerin hahmon taustoja avataan ansioituneesti perhesuhteita esittelemällä. Tehokas tapa laittaa pelaaja välittämään pelihahmon kohtalosta on varmistaa, että hänellä on jotain menetettävää. Olihan osasyy Max Paynen suosioon pelihahmon henkilökohtainen tragedia. Samoin The Last of Us -pelin Joel saa uusia ulottuvuuksia kun suojeltavakseen saapuu nuori Ellie.

The Detailissa on hienosti panostettu luomaan autenttinen sarjakuvan lukemisen tunnelma. Ääniefektejä tai puhuttua dialogia ei ole lainkaan, vaan immersio tapahtumista jätetään yksinomaan pelaajan harteille pahaa enteilevän musiikin soidessa taustalla.

Ensimmäinen episodi jää nopeaksi alle kahden tunnin sessioksi Steamin pelikellon näyttäessä 96 minuuttia. Ainoa miettimistä vaatinut kohtaus sijoittui valokuvalabran etsimiseen poliisin toimiston kartalta, mikä ei todellisuudessa ollut lainkaan hankalaa, jos oli lukenut kuolinsyyntutkijan antaman raportin aiemmin. Hahmojen ohjaus ja alueiden tutkiminen käy kätevästi hiiren avulla, vaikka ohjaintukikin löytyy. Modernien seikkailupelien periaatteiden mukaisesti kaikki saatavilla olevat esineet korostetaan, jolloin pimeässä ei tarvitse metsästää sitä oikeaa pikseliä, josta klikata. The Detail onkin sujuvan etenemisensä ansiosta helppo ja nautinnollinen iltapalapeli.

Seuraavaa episodia odotellessa jäin kuumottuneeksi lopun cliffhangerista. Enää tarvitsee vain toivoa, että Rival Games pitää julkaisutahdin sopivan ripeänä. Tekijöillä on The Detailin myötä kaikki edellytykset nostaa Suomen pelialaa sekä kuolleeksi oletettua seikkailupeligenreä entistäkin korkeampaan loistoon.

Slim Charles toteaa The Wire -sarjassa osuvasti, "Game's the same, just got more fierce". Jos tunteisiin raa'asti vetoavaa  ja tunnelmallista seikkailupeliä haet, kiinnitä huomiosi The Detailin tuleviin jaksoihin. Interaktiivinen traileri antaa hyvän ensivaikutelman pelistä. Katso myös pelin läpipeluuvideo alempaa.











_The Detailin ensimmäinen episodi Where the Dead Lie on ostettavissa [Steamin kaupasta](http://store.steampowered.com/app/319970/). Ensimmäisen episodin huokea kuuden euron hinta ei kauaa tunnu lompakossa. Kausipassia pelistä ei toistaiseksi ole tarjolla._
