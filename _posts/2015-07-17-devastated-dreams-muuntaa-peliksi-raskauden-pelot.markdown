---
author: Niko Heikkilä
comments: true
date: 2015-07-17 11:01:22+00:00
excerpt: Neverending Nightmaresin tekijät esittelevät toisenlaisen elävän helvetin.
  Devastated Dreams sitoo raskauden pelot osaksi filippiiniläisen kansantaruston magiaa.
layout: post
link: https://www.pelilegacy.fi/ajassa/2017/devastated-dreams-muuntaa-peliksi-raskauden-pelot
slug: devastated-dreams-muuntaa-peliksi-raskauden-pelot
title: Devastated Dreams muuntaa peliksi raskauden pelot
wordpress_id: 2017
categories:
- Ajassa
- Ennakot
tags:
- Äitiys
- Devastated Dreams
- Infinitap Games
- Kansantarut
- Kauhu
- Kickstarter
- Neverending Nightmares
---

[![Devastated Dreams](http://www.pelilegacy.fi/wp-content/uploads/2015/07/devastated_dreams.jpg)](http://www.pelilegacy.fi/wp-content/uploads/2015/07/devastated_dreams.jpg)

[ingressi]Neverending Nightmaresin tekijät esittelevät toisenlaisen elävän helvetin.[/ingressi]

Yhdysvaltalaisen Infinitap Gamesin tuleva kansantarustolla herkutteleva kauhuseikkailu [_Devastated Dreams_ hakee joukkorahoitusta Kickstarterissa](https://www.kickstarter.com/projects/infinitap/devastated-dreams/). Studion edellinen peli ja henkinen edeltäjä _[Neverending Nightmares](http://store.steampowered.com/app/253330/)_ sai kriitikoilta pääosin hyviä kehuja eikä suotta, sillä pelin mustavalkoinen piirrostyyli on omaperäisyydessään todellinen katseenkääntäjä.

Pelisuunnittelija **Matt Gilgenbach** ammensi _Neverending Nightmaresin_ idean kokemastaan masennuksesta ja pakko-oireisista häiriöistä. _Devastated Dreamsiin_ Gilgenbach sai innoituksen tuntiessaan olonsa turvattomaksi matkustaessaan vaimonsa kanssa Filippiinien syrjäseudulla, jossa ihmiset elävät modernin yhteiskunnan ulottumattomissa vailla sähköä ja juoksevaa vettä. Huoli ensimmäisen lapsen selviytymisestä ruokki ideaa, ja kehys pelin luomalle tunnelmalliselle jännitykselle löytyi monen pelaajan harmiksi keskeytetystä _Silent Hill_ -sarjasta sekä erityisesti P.T. -pelin demosta.

Gilgenbachin vaimo **Joanne** on filippiiniläistä alkuperää, ja toimii kehityksessä studion konsulttina, jotta pelikokemuksen autenttisuus olisi taattu.



<blockquote>Devastated Dreams is a psychological horror game combining the two things that have scared me the most - being an expectant parent and feeling totally vulnerable in a rural area of the Philippines without any electricity or running water.</blockquote>



_Devastated Dreams_ mukailee _Neverending Nightmaresia_ muodostamalla katkonaisista unista ja painajaisista tarinan, jossa tilaa annetaan eheydelle haarautuvan narratiivin ja vaihtoehtoisen loppujen sijasta. Päähahmo Angel on nuori filippiiniläinen nainen, joka asuu vampyyrien ja ihmissusien risteytystä muistuttavien [aswangien](https://encrypted.google.com/search?tbm=isch&q=aswang&tbs=imgo:1) kansoittamalla pimeällä seudulla. Painajaismaisiin filippiiniläisiin kansantaruihin sekoitetaan myös oikean maailman asioita, kuten esimerkiksi [Kabayanin luolastojen muumioita](https://en.wikipedia.org/wiki/Kabayan_Mummies). Pelin juoni muotoutuu sen esittämien kysymyksien ympärille. Onko Angel oikeasti raskaana? Miksi aswangit seuraavat häntä unissa? Entä missä muu perhe on? Osassa painajaisia Angel on raskaana ja toisissa ei.

Kickstarter-sivulla on pelattavissa [demo](https://www.kickstarter.com/projects/infinitap/devastated-dreams/), joka sisältää yhden kokonaisen unen ja päättyy seuraavan alkuun. Tunnelmaa on korostettu tälläkin kertaa erityisellä kuuloketilalla, joka luo äänimaisemasta entistäkin painostavamman ja taskulampun valokeilan rajoille jäävät monokromaattiset muodot laittavat aidosti mielikuvituksen kierroksille.

Neverending Nightmaresin päähahmon tavoin myöskään Angel ei ole voittamaton, vaan päinvastoin. Taistelua ei muutamia reaktiotestejä lukuun ottamatta esiinny ja juokseminen hengästyttää sekä vaikeuttaa taskulampun valossa tutkimista. Hengästymistä ei havaita mittarin avulla, vaan Angelin ääntä kuuntelemalla. Eteneminen tapahtuu Gilgenbachin mukaan loogisia ongelmia ratkomalla, jotka eivät pakota turvautumaan läpipeluuoppaaseen tai arvailemaan, mitä pelisuunnittelijalla on ollut mielessä. Demoon on kätketty muutama säikäyttävä kohtakin, mutta mieleen jäävin hetki oli eittämättä Angelin viidakosta löytämä vauvanruumis. Löytö saa odottavan äidin oksentamaan avaimen, jota tarvitsee oven avaamiseen toisaalla. Epätavallinen ongelmien selvittäminen on toteutettu ovelasti.

Isyyden raskasta taakkaa on peleissä käsitelty esimerkiksi viime vuosien suosituissa _The Last of Us_ ja _The Walking Dead_ -peleissä, mutta harva peli on tarttunut raskauteen ja äitiyteen sen vaatimalla lähestymistavalla. Huomio on aiheellinen, sillä Yhdysvaltalaisen tietokone- ja videopelialan kauppajärjestö [ESA:n vuonna 2014 tekemän tutkimuksen](http://www.theesa.com/wp-content/uploads/2014/10/ESA_EF_2014.pdf) mukaan aikuiset naiset muodostavat merkittävän tilastollisen osan pelaajista. Tähän demografiikkaan lukeutuu runsaasti myös tulevia äitejä.

Tiedättehän sen huolen, joka alkaa 9 kuukautta ennen lapsen syntymää jatkuen siitä liki ikuisuuteen? Devastated Dreams ei tee äitiydestä latteaa konseptia jättämällä äidit nimettömiksi synnyttäjiksi sivurooliin, vaan tuottaa sen aiheuttamista pelkotiloista jotain uutta. Pelin avulla Gilgenbach joukkoineen pyrkii sitomaan nämä realistiset pelot osaksi filippiiniläisen kansantaruston magiaa tavalla, jonka voi olettaa onnistuvan vain indie-pelissä.


