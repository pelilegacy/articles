---
author: nikoheikkila
comments: true
date: 2014-07-24 10:41:32+00:00
excerpt: 'Virkkoipa kerran wanha kansa: pelaaminen tarvitsee Windows-koneen. Vanhan
  kansan suita hiljennetään tänäänkin kun suosittu digitaalisten pelien jakelija GOG.com
  julkaisee ensimmäiset 50 virallisesti tukemaansa Linux-peliä.'
layout: post
link: https://www.pelilegacy.fi/ajassa/793/gog-com-aloitti-linuxin-tukemisen-joko-ostit-peleja
slug: gog-com-aloitti-linuxin-tukemisen-joko-ostit-peleja
title: GOG.com aloitti Linuxin tukemisen - joko ostit pelejä?
wordpress_id: 793
categories:
- Ajassa
tags:
- GOG.com
- Uutuudet
---



[![Kuvitus](/uploads/2014/07/gog_linux.png)](/uploads/2014/07/gog_linux.png)

Virkkoipa kerran wanha kansa: pelaaminen tarvitsee Windows-koneen. Vanhan kansan suita hiljennetään tänäänkin kun suosittu digitaalisten pelien jakelija [GOG.com](http://www.gog.com) julkaisee ensimmäiset 50 virallisesti tukemaansa [Linux-peliä](http://www.gog.com/news/gogcom_now_supports_linux).

Palvelun tuntien seassa on sekä uusia että vanhoja pelejä, joista monet nimikkeet ovat nyt ensimmäistä kertaa saatavilla suoraan Linuxille ilman kynsien pureskeluun ja kyyneliin johtavaa virittelyä -- toivoaksemme näin. Muinaisräiskintää kaihoaville löytyvät Blake Stone -sarjan pelit _Aliens of Gold_ ja _Planet Strike_, hurmaavaa selviytymispelaamista tarjoaa _Don't Starve_ lisäosineen, hyvin kirjoitetun ja tunnelmallisen seikkailun nälkään purevat _Gemini Rue_, _Kentucky Route Zero_ ja tänään julkaistava _Gods Will Be Watching_ sekä siirtokunnan hallitsijoita tyydyttämään Sid Meierin _Colonization_. Katalogin laajuus on määrä tuplaantua tulevina kuukausina ja ylväs tavoite onkin laittaa myyntiin uutuuspelit kaikilla alustoilla julkaisupäivänä, mikäli se on mahdollista.

Reiluna liikkeenä kaikki aikaisemmin ostamasi pelit päivittyvät ilmaiseksi Linux-versioon sellaisen ollessa saatavilla eikä uusien hankintojen jälkeen tarvitse syödä viikkojen ajan soraa, sillä useat Linux-pelit ovat hetken aikaa myynnissä alennetuin hinnoin.

Mutta onko tämä kaikki pelkkää ohutta hehkutusta? Kerro kommenteissa ostitko jo pelejä ja saitko ne toimimaan? Entä jouduitko kuluttamaan tunteja komentorivin parissa vai selvisitkö kuuluisilla parilla klikkauksella? Haluaisin ajatella Linuxin tasavertaisena alustana pelaamisella, mutta kiitos muutaman epäonnisen kokemuksen olen auttamatta skeptinen. Joka tapauksessa tämä päivä on iso askel eteenpäin kohti tasa-arvoisempaa PC-pelaamista.
