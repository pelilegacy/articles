---
author: nikoheikkila
comments: true
date: 2015-06-16 06:44:30+00:00
excerpt: 'Microsoftin E3-lehdistötilaisuuden pelijulkistusten huumassa yksi peli vei
  mielenkiintoni ylitse muiden: alun perin viime vuoden The Game Awards -tapahtumassa
  julkistettu Tacoma: Space Exploration.'
layout: post
link: https://www.pelilegacy.fi/ajassa/1932/e3-tacoma-vie-tutkimaan-avaruutta-kubrickin-hengessa
slug: e3-tacoma-vie-tutkimaan-avaruutta-kubrickin-hengessa
title: 'E3: Tacoma vie tutkimaan avaruutta Kubrickin hengessä'
wordpress_id: 1932
categories:
- Ajassa
post_format:
- Video
tags:
- Bioshock
- E3 2015
- Fullbright
- Ridley Scott
- Sci-fi
- Stanley Kubrick
- Steve Gaynor
- Tulossa
---

E3-messut ovat pelialan kiistatta koreimmat karkelot, joissa hyvin puetut ja sementinpaksuisen partaveden tuoksuiset miehet laukovat hyperbolaa toisensa jälkeen pääasiassa suurten budjetin pelien uusista jatko-osista. Onneksi esillä on myös paljon muutakin huomionarvoista.

Microsoftin E3-lehdistötilaisuuden pelijulkistusten huumassa yksi peli vei mielenkiintoni ylitse muiden: alun perin viime vuoden The Game Awards -tapahtumassa julkistettu _Tacoma: Space Exploration_.

Vuoden 2013 _Gone Homen_ tehneen Fullbrightin tuleva ympäristöntutkimiseen painottuva _Tacoma_ sijoittuu 200 000 mailin päässä Maasta sijaitsevalle saman nimiselle avaruusasemalle, jossa pelaajan hahmon Amy Ferrierin turvin selvitetään, mitä aseman miehistölle tapahtui. Peli on perinyt tyylilliset vaikutteensa _Metroid Primen_ ja _BioShockin_ maailmasta. Se ei ole ihme, sillä Fullbrightin pääkehittäjä **Steve Gaynor** on työskennellyt aiemmin muun muassa _BioShock 2: Minerva's Den_ -lisäosan parissa kirjoittajana ja suunnittelijana.

Eteneminen Tacoman käytäviä pitkin entistä miehistöä kuvaavien hologrammien lomassa tuo pelillisesti mieleen **Ridley Scottin** Alien-saagasta siinneen _Alien: Isolationin_ ja toisaalta myös **Stanley Kubrickin** vuonna 1968 ilmestyneen tieteiselokuvan merkkiteoksen _2001: A Space Odysseyn_. Trailerissa _Tacoman_ päähahmon dialogi aluksen Odin-tekoälyn kanssa onkin äänenpainoa myöten selkeää jäljittelyä ikoniksi kasvaneen verenhimoisen HAL 9000 -tekoälyn käytöksestä.



<blockquote>Discovery. Exploration. Isolation. What is life like 200,000 miles from Earth? Uncover the mysteries held by Lunar Transfer Station Tacoma and its crew, living at the edge of humanity's reach.</blockquote>



Vertailuna alla 2001: A Space Odysseyn ehkäpä tunnetuin kohtaus, jossa tekoäly ei suostu yhteistyöhön. Voiko Tacoma välittää pelin kautta samanlaista tunnelmaa? Sen näemme vuonna 2016 PC:llä ja Xbox Onella.

https://www.youtube.com/watch?v=HwBmPiOmEGQ
