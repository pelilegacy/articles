---
author: Niko Heikkilä
comments: true
date: 2014-05-14 15:57:58+00:00
excerpt: Ylväästi nimetty Superhot on bullet-time -shakkia, jossa aika liikkuu vain
  pelaajan liikkuessa tehden jokaisesta kentästä oman kuolettavan palapelinsä. Idea
  on niin hieno, että projekti on kerännyt vuolaita kehuja mediassa. Hypen kruunasi
  Steamin Greenlight-palvelusta saatu julkaisulupa yhdessä viikonlopussa.
layout: post
link: https://www.pelilegacy.fi/ajassa/634/superhot-tarjoaa-kuumottavaa-luotishakkia
slug: superhot-tarjoaa-kuumottavaa-luotishakkia
title: Superhot tarjoaa kuumottavaa luotishakkia
wordpress_id: 634
categories:
- Ajassa
tags:
- Kickstarter
- Pelinkehitys
---

[![Superhot](/uploads/2014/05/superhot.jpg)](/uploads/2014/05/superhot.jpg)

Loputtomiin voisi keskustella siitä ovatko ensimmäisen persoonan räiskintäpelit jo ummehtuneeksi muuttunut lajityyppi. Milloin viimeksi kohtasit jotain aidosti uutta jälleen yhdessä ison budjetin räiskinnässä? Minä esimerkiksi kaipaisin jo muutakin kuin seuraavan sukupolven suorituskyvyllä leuhottamista.

Peliala saisi kiittää Puolaa monesta muustakin keksinnöstä, mutta viimeisin kohautus on Kickstarterista ponnistava **Superhot**. Ylväästi nimetty Superhot on _bullet-time_ -shakkia, jossa aika liikkuu vain pelaajan liikkuessa tehden jokaisesta kentästä oman kuolettavan palapelinsä. Idea on niin hieno, että projekti on kerännyt vuolaita kehuja mediassa. Hypen kruunasi **Steamin Greenlight-palvelusta** saatu julkaisulupa yhdessä viikonlopussa.

Ensireaktioni Superhotia kohtaan oli yllättynyt -- videon katsottuani olin iloinen. Näin peli esitellään oikein yleisölle -- idea ensin, visuaalinen kuorrutus jälkeenpäin. Videossa ja kuvakaappauksilla esitelty tyyli tuskin jää lopulliseen tuotteeseen vaikka minimaalista ulkoasua projekti painottaakin. Vaikka jäisikin, ei Superhotia tässä vaiheessa voi rumaksi haukkua. Katsokaa esimerkiksi kuinka hienosti lasinsirpaleet liikkuvat hidastettuna.

Mitä eri skenaarioita tällainen idea mahdollistaa? Kuvittele lähitaistelu ahtaassa hississä, jossa joudut laskemaan tarkkaan tekemäsi liikkeet. Kumpi putoaa kanveesiin ja kumpi maistaa suoraa? Entä miten toimisi takaa-ajokohtaus ruuhkaisella autokaistalla hurjissa nopeuksissa? Ostaisin tämän vähintään dollarilla.

Jos kansa lapioi tarpeeksi rahaa projektille, on odotettavissa muun muassa hidastettuja räjähdyksiä, tukea Oculus Riftille ja muita yllätyksiä. Iskeekö Superhot tajuntaasi vai oletko perinteisten arvojen kannattaja? [Äänestä lompakollasi täällä.](https://www.kickstarter.com/projects/375798653/superhot)


