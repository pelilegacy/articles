---
author: Niko Heikkilä
comments: true
date: 2015-08-24 09:31:03+00:00
excerpt: Super System Softworksin Drift Stage on ajoittain jopa naurettavan maskuliininen,
  mutta autonvirittelyfetissin sijasta se painottaa ajamisen vapauttavaa tunnelmaa
  ja hauskuutta.
layout: post
link: https://www.pelilegacy.fi/ajassa/2154/drift-stage-tiivistaa-ajopelien-viehatyksen-olennaiseen
slug: drift-stage-tiivistaa-ajopelien-viehatyksen-olennaiseen
title: Drift Stage tiivistää ajopelien viehätyksen olennaiseen
wordpress_id: 2154
categories:
- Ajassa
- Ilmaiset
tags:
- Ajopelit
- Indie
- Kickstarter
- Moninpelit
- Pelihistoria
- Retro
- Tulossa
---

[![Drift Stage](http://www.pelilegacy.fi/wp-content/uploads/2015/08/drift_stage.jpg)](http://www.pelilegacy.fi/wp-content/uploads/2015/08/drift_stage.jpg)

Pikselöitynyt savu nousee kulmikkaan auton renkaista vasten pastellinvärisenä helottavan kaupungin horisonttia. Kulmassa auton hallinta kysyy lujia hermoja -- liian vähän käännöstä ja törmäät seinään, liian paljon ja menetät arvokkaita sekunteja. Todellisuudentaju sumentuu synteettisen kitararaidan ulvontaan ja kurvista ulos päästyäsi kiihdytät BMW:n täyteen vauhtiin vain valmistautuaksesi seuraavaan vielä tiukempaan kumien polttoon.

Super System Softworksin _Drift Stage_ on ajoittain jopa naurettavan maskuliininen, mutta autonvirittelyfetissin sijasta se painottaa ajamisen vapauttavaa tunnelmaa ja hauskuutta.

Ilahduttavan retrolla nimellä itsensä siunannut kolmen kehittäjän pelistudio kuvailee _Drift Stagea_ moderniksi versioksi arcade-kaahailusta, joka osoittaa kunnioitusta genren synnyttäneille peleille. Lopputulos onkin kuin hapolle altistunut _Miami Vice_ ja _Ridge Racer_ kohtaisivat juhlissa ja päätyisivät jatkojen jälkeen lisääntymään.

Tie voittoon Drift Stagessa vie tietysti tarkkaan ajoitetun [driftaamisen](https://en.wikipedia.org/wiki/Drifting_(motorsport)) kautta, jossa niin liukuman aloitus kuin lopetus täytyy miettiä tarkkaan ja ratin kääntäminen osata suhteuttaa mutkan vaativuuteen. En ole asiantuntija nopeaa kiitävän urheiluauton hallinnassa, mutta jo pienellä harjoittelulla sain kehitysversion ainoana ajettavana autona olevan The Bulldogin käyttäytymään verrattain kiltisti. Driftaamiseen oppii nopeaa jo muutaman kierroksen jälkeen, mutta se tarjoaa loputtomasti kehitysvaraa hioa parhaasta ajasta pois kalliita millisekunteja.

Kehitysversiossa on jo erillinen valokuvaustila, jossa parhaimmat driftaukset voi ikuistaa digitaaliseen muotoon. Nopeimman ajan voi lisäksi jakaa Twitteriin. Myöhemmin peliin on tulossa mm. aika-ajot, päivittäiset haasteet, uramoodi ja tietenkin autojen ja ratojen muokkauksen mahdollistava työkalu. Allekirjoittaneelle kaivatuin tuleva lisäys on tällä hetkellä moninpeli sekä jaetulla ruudulla että verkossa niihin tilanteisiin, kun et halua liiaksi uppoutua karikatyyriseen maailmaan, vaan kisata rehellisesti kavereiden kanssa.

https://soundcloud.com/myroneofficial/drift-stage-main-theme



Pelin vaikutteet tulevat tekijöiden mukaan suoraan genren klassikoilta, kuten _Daytona USA_ ja _OutRun_. Kehittäjänä ja suunnittelijana toimiva **Chase Pettit** kertoi [Kotakun haastattelussa](http://tay.kinja.com/two-guys-are-making-the-coolest-racing-game-ive-ever-se-1613131836), että klassiset autopelit tarjosivat aikanaan yksinkertaista ja välitöntä hauskuutta alkumetreiltä lähtien, mutta eivät unohtaneet haastavuutta. Pettitin mukaan _Drift Stage_ sijoittuu _Forza Horizonin_ kaltaisten simulaatioiden ja _Mario Kartin_ kaltaisten hupailujen välimaastoon.

_Drift Stagen_ driftaamiselle osuvin vertailukohta on Roll7:n sadistisen skeittipeli _Olli Ollin_ grindaaminen sillä erotuksella, että osuma radan laitaan ei _Drift Stagessa_ kuitenkaan pakota aloittamaan alusta. Molemmat pelit ovat erinomainen esimerkki peleistä, joiden hiottua mekaniikkaa edes (mahdollisesti) karu estetiikka ei pääse pilaamaan.

Vaan juuri estetiikka on toinen Drift Stagen vahvuus: surrealistisen värikkäällä Sunset Cityn radalla ajaminen **Myronen** tyylikkään kasarirevittelyn soidessa taustalla toimii oivallisena stressinlievittäjänä. Vastaavaan tunnelmaan on yhtä rehellisesti päästy viimeksi _Grand Theft Auto: Vice Cityssa_.

Tänä päivänä indie-skenen tukehtuessa vanhoja aikoja haikaileviin tyyliratkaisuihin on helppo nostaa esille pelejä, joissa retron merkitys on ymmärretty oikein -- niin ulkoasun kuin pelattavuudenkin kannalta. _Drift Stage_ tekee jotain oikein, sillä se yksinkertaisuudestaan huolimatta antaa enempi iloa kuin esimerkiksi Sonyn kuvankaunis _DriveClub_, joka hengettömyydellään jäi lähtöruudun vangiksi.

_[Drift Stagen](http://driftstagegame.com/) on määrä valmistua loppuvuodesta. Lataa sillä välin kehitysversio [täältä](http://supersystems.itch.io/driftstagealpha)._

https://www.youtube.com/watch?v=ESM4JkOXSis
