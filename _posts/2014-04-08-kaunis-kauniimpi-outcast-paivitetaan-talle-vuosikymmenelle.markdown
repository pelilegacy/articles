---
author: Niko Heikkilä
comments: true
date: 2014-04-08 08:04:35+00:00
excerpt: Outcast (ei se hiphop-ryhmä) retusoidaan tälle vuosikymmenelle, mikäli kunnianhimoinen
  Outcast Reboot HD -rahoitusprojekti Kickstarterissa onnistuu. Tämä on kenties parhaimpia
  uutisia, joita olen miesmuistiin kuullut.
layout: post
link: https://www.pelilegacy.fi/ajassa/508/kaunis-kauniimpi-outcast-paivitetaan-talle-vuosikymmenelle
slug: kaunis-kauniimpi-outcast-paivitetaan-talle-vuosikymmenelle
title: Kaunis, kauniimpi, Outcast päivitetään tälle vuosikymmenelle
wordpress_id: 508
categories:
- Ajassa
tags:
- Kickstarter
- Tulossa
---

[![Outcast (1999)](/uploads/2014/04/outcast-300x300.jpg)](/uploads/2014/04/outcast.jpg)

**Outcast** (ei se hiphop-ryhmä) retusoidaan tälle vuosikymmenelle, mikäli kunnianhimoinen **Outcast Reboot HD** -rahoitusprojekti Kickstarterissa onnistuu. Tämä on kenties parhaimpia uutisia, joita olen miesmuistiin kuullut.

Verrattain tuntemattoman **Appealin** kehittämä ja **Infogramesin** vuonna 1999 julkaisema Outcast oli ja on edelleenkin yksi hienoimpia ja sisällöllisesti rikkaimpia avoimeen maailmaan sijoittuvia seikkailupelejä. Se on saatavilla ilman DRM-rajoitteita [GOG.com -kaupasta](http://www.gog.com/game/outcast) halvalla.

Outcastissa seikkaillaan merijalkaväen sotilas Cutter Sladena Adelphan rinnakkaismaailmassa etsimässä Yhdysvaltain hallituksen sinne lähettämää luotainta. Miksi moinen metallijäte kiinnostaa? Koska se on alkanut toimia rinnakkaismaailmassa sabotaasin seurauksena epävakaasti aiheuttaen Maata uhkavan mustan aukon, joten jotain tarvitsisi tehdä. Niinpä juottolasta palvelukseen repäisty vastahakoinen Cutter laskeutuu Adelphaan saaden lämpimän vastaanoton valittuna messiaana, Ulukaina. Tehtävää hankaloittaa se, että tutkimusryhmässä on todennäköisesti petturi.

Outcast yllätti aikanaan edistyksellisillä ideoillaan. Peli piti lukua pelaajan nauttimasta maineesta Adelphan alkuperäisasukkaiden keskuudessa, mikä vaikutti siihen kuinka asukkaat reagoivat pelaajaan. Pelaajaa kunnioittavat asukkaat tietenkin kohtelivat ystävällisesti, mutta loukkaantuneilta sai vain sylkeä päälleen. Tämän lisäksi jokaisella alueella oli oma heimojohtajansa, jota pystyi auttaa sabotoimaan resurssien tuottamista vihollissotilaille. Tuloksena vihollisjoukot olivat ilman ruokaa selvästi helpompia voittaa ja ilman mineraaleja he eivät tehneet aseillaan yhtä paljon vahinkoa. Pelin tallentaminen puolestaan tapahtui Gaamsaav-artifaktia puristamalla, mikä aiheutti hehkuvaa valoa ja ääntä. Tämä saattoi houkutella läheiset viholliset paikan päälle tutkimaan, jolloin tallennuspaikka piti miettiä hyvissä ajoin ennen vihollislauman lähestymistä.

Vaikka Outcast ei tukenutkaan rautakiihdytystä, on se kuitenkin aikansa kauneimpia pelejä, mikä käy ilmi esimerkiksi veden pintaa ja maisemia katsellessa. HD-versiolla on täten kaikki potentiaali tulla uuden sukupolven kauneimmaksi peliksi. Lisäksi versio tullaan tekemään PC:n ehdoilla, joten sulava 1080p @ 60 fps -kuva ei jää vain haaveeksi. Tarpeeksi rahoitusta saatuaan pelin on määrä saapua myös Macille, Linuxille sekä uusimmille konsoleille. Projektin teknisestä toteutuksesta vastaa **Yann Robert**, joka oli mukana alkuperäisen Outcastin teossa.

Joko kiinnostaa? [Rahoittamaan siitä!](https://www.kickstarter.com/projects/outcast-reboot-hd/outcast-reboot-hd)


