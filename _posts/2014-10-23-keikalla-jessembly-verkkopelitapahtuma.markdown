---
author: Niko Heikkilä
comments: true
date: 2014-10-23 08:50:23+00:00
excerpt: Peli Legacy osallistui Jyväskylässä järjestettyyn Jessembly-verkkopelitapahtumaan.
  Lue raportista, mitä viikonloppuna oikein tapahtui ja missä tilassa Keski-Suomen
  elektronisen urheilun skene on.
layout: post
link: https://www.pelilegacy.fi/hitaat/1005/keikalla-jessembly-verkkopelitapahtuma
slug: keikalla-jessembly-verkkopelitapahtuma
title: 'Keikalla: Jessembly-verkkopelitapahtuma 17.-19.10.2014'
wordpress_id: 1005
categories:
- Hitaat
tags:
- eSports
- Jyväskylä
- Tapahtumat
---

[![Jessembly](/uploads/2014/10/jessembly1-1050x700.jpg)](/uploads/2014/10/jessembly1.jpg)



Peli Legacy osallistui Jyväskylässä järjestettyyn Jessembly-verkkopelitapahtumaan. Lue raportista, mitä viikonloppuna oikein tapahtui ja missä tilassa Keski-Suomen elektronisen urheilun skene on.



**Hämärässä** salissa näyttöjä, kuulokkeita, hiiriä, näppäimistöjä ja tietokoneen mustan kiiltäviä tornikoteloita on kauniissa riveissä. Erään tason päälle on kasattu internetkulttuurin eräs pyhimmistä monumenteista: energiajuomatölkeistä rakennettu pyramidi. Punahopeisena hohtava tölkkipino kiinnittää väistämättä huomion lämpöä sekä läpitunkevaa kovan pelaamisen tuoksua huokuvassa ruokasalissa, jonne useat pelaajat ovat saapuneet viettämään viikonloppuaan elektronisen urheilun merkeissä. Tämä on harrastus, josta moni eittämättä haaveilee itselleen oikeaa ammattia Suomessa, vaikka se vielä toistaiseksi vaikeaa onkin. Olemme saapuneet yhdessä **Jonni Estolan** kanssa [**Jessemblyyn**](http://jessembly.fi/) – Jyväskylän ammattikorkeakoulun kampuksella pidettävään verkkopelitapahtumaan. Hyvä syy unohtaa muun maailman kiireet hetkeksi ja pyhittää kokonainen viikonloppu kilpapelaamiselle.

Eteisaulan pöydällä kasvava vuori pizzalaatikoita korostaa, että kyseessä on ennen kaikkea perinteisiin nojaava verkkopelitapahtuma. Infokopin edessä lukee kissankokoisin kirjaimin teksti _“Däällä on lanid!”_, jonka perässä on kieltään näyttävä hymiö. Kaiken päälle soittolistalla raikaa tunnettu kappale, jossa He-Man tulkitsee _4 Non Blondesin_ kappaletta “What’s Up?”. Totista kilpapelaamista lievittääkseen mennään pilke silmäkulmassa eteenpäin. Järjestäjätkään eivät happamilta näytä, vaan tekevät työtään talkoovoimin ja ilolla.

Vastaanotto on lämmin ja kahviakin on kylmästä säästä kärsineille vieraille tarjolla. Ympäristöön tutustuminen keskeytyy hetkellisesti kun eräs vierailija yrittää salakuljettaa tapahtumaan pullon Russian Standard -väkijuomaa, mutta maljan kallistaminen jää vain haaveeksi pullon ajelehtiessa silmiemme ohi parempaan talteen. Suomessa verkkopelitapahtumat sujuvat useimmiten rauhallisesti, joten ylimääräistä häiriötä ei tästäkään välikohtauksesta synny. Toisinaan konepaikkojen takaa kantautuu voimasanoja korviimme, mutta yhtä paljon myös rehellistä iloa huokuvia taputuksia. Suurimman osan ajasta pelaajat katsovat monitoreihinsa täydellisen keskittyneinä.

Pelaajien selän takana vilkuilemalla voi todeta monien hallitsevan pelinsä. Toisin kuin voisi luulla, elektroninen urheilu ei päästä harrastajaansa helpolla, vaan harjoitteluun on kulutettava viikon rajatusta vapaa-ajasta niin paljon tunteja kuin mahdollista. Eikä harjoittelu pääty edes turnauksissa pelaamiseen. Henkilökunnan pöydän ääressä eräs turnauksen ylläpitäjistä toteaa, että ensimmäiset tuhat tuntia pelissä menevät harjoitteluun ja vasta sen jälkeen astutaan ulos junioriliigasta pelaamaan isojen poikien kanssa. Jonni on juuri saanut maagisen tuhannen tunnin rajapyykin rikottua suositussa Counter-Strike: Global Offensive -pelissä – minä en ole vielä peliin koskenutkaan. Olo ei silti ole yksinäinen, sillä olemmehan kuitenkin peliharrastajien keskuudessa.

Keskustelu pöydässä siirtyy nopeasti mediassakin pinnalla olleeseen väitteeseen siitä onko elektroninen urheilu urheilua laisinkaan. Monelle perinteisen urheilun kiivaalle kannattajalle elektroninen urheilu saattaa näyttäytyä vähäpätöisenä näpertelynä, jossa kunto rapistuu, koska siihen ei liity fyysisyyttä. Mielenkiintoisen väitteen puolesta on mm. Suomen elektronisen urheilun liitto ottanut kantaa. [SEUL:n verkkosivujen](http://www.seul.fi/esports/) mukaan _elektroninen urheilu (eng. eSports tai e-sports) on tietotekniikkaa hyödyntävää kilpaurheilua_. Lajilla on pitemmät perinteet kuin äkkiä saattaisi arvata. Moni kotitietokoneen omistanut lapsi on vähintäänkin seurannut sivusta kavereiden vatkatessa ilotikkua ja hajottaessa ranteensa Commodore 64:lle julkaistun legendaarisen Track & Field -pelin parissa. Turnausmuotoinen kilpaurheilu puolestaan on kulkenut pitkän tien digitaalisen pelaamisen historiassa aina siitä lähtien kun Nintendo järjesti NES-pelikonsolin pelien omat maailmanmestaruuskisat Yhdysvalloissa vuonna 1990.

Jessemblyn logossa kuulokkeita päässään pitävä Jolly Roger -pääkallo on saanut ylleen sateenkaaren värit, mikä sisältänee hyväksyvän nyökkäyksen myös erilaisten vähemmistöjen suuntaan. Elektronisessa urheilussa väliä on vain ja ainoastaan sillä, mitä pelissä osaat.

Vahvemmin varsinaisen urheilujuhlan tunnelmaan on pääsalissa vaikea päästä, koska turnauksen otteluita ei näytetä kankaalta. Esimerkiksi Hearthstone-korttipelin kanssa se ei onnistuisikaan, koska peliä ei ole suunniteltu turnauksissa pelattavaksi. Kiintoisampaa onkin katsella konsolipeliturnauksia, jossa _tekkenistit_ ottavat toisistaan mittaa virtuaalisella taisteluareenalla pelaajien eläytyessä koko kehollaan pelisuoritukseen. Myös tanssipelaamisen hektisyys saa leuan lattiaan – voiko ihmisen jaloilla tehdä tuollaisiakin liikkeitä?

[![Jessembly](/uploads/2014/10/jessembly2-1050x590.jpg)](/uploads/2014/10/jessembly2.jpg)

**Muutenkin** kuin vain nimensä vuoksi legendaarisen Assemblyn jalanjäljissä kulkeva tapahtuma ei ole ainoaa laatuaan Suomessa, sillä onhan lanitapahtumia maassamme nähty jo useampia satoja aina koulujen pienistä liikuntasaleista suuriin areenoihin. Keski-Suomen jo valmiiksi pelialaan myönteisesti suhtautuvalla alueella Jessembly on silti merkittävä asia. Tällainen tapahtuma ei synny hetkessä.

"En voi samaistua juuri synnyttäneeseen naiseen, mutta voin sanoa, että olen väsynyt ja onnellinen", toteaa Jyväskylän eSports-Seura ry:n hallituksen puheenjohtaja sekä tapahtuman pääorganisaattori **Timo Tarvainen** lauantai-iltana antamassaan haastattelussa. Edellisenä yönä on nukuttu kolme tuntia ja skarppaamista vaaditaan vielä. Tapahtuman viimeisenä päivänä eli sunnuntaina tilat on tarkoitus purkaa ja koulu palauttaa takaisin arkiseen opetuskäyttöön.

"Olen yrittänyt korostaa meidän talkooporukalle sitä, että kaikki nukkuu ensi yönä kunnolla ja syö hyvin. Jos on nälkäinen, väsynyt ja kantaa tuolla pöytiä, niin siinä vain vituttaa", Tarvainen lisää.

Kahden vuoden ja kahden kuukauden ikään selviytynyt eSports-seura on lähtenyt liikkeelle fanikulttuuriin pohjautuvasta toiminnasta. "Opiskelukavereiden kanssa ajateltiin, että olisi kiva tehdä porukalla juttuja pelien parissa – lähinnä Starcraft 2:sta, sen taktiikoista ja kokoontua pelaamaan sitä. Sitten se ajatus kehittyi ja muutaman kuukauden hautomisen jälkeen tultiin siihen loppupäätelmään, että tehdään ihan koko Keski-Suomen kattava elektronisen urheilun seura", Tarvainen kertoo yhdistyksen synnystä.

Eräs käännekohta yhdistykselle oli Jyväskylän Veturitalleilla järjestetty League of Legends -pelin kolmannen kauden finaalikatsomo, joka keräsi paikalle yli 100 henkeä. Sadan vannoutuneen elektronisen urheilun ystävän saapuminen katsomaan peliä kuudelta sunnuntaiaamuna herätti Tarvaisessa ja kumppaneissa kipinän isomman tapahtuman järjestämisestä.

[![Jessembly](/uploads/2014/10/jessembly4-1050x590.jpg)](/uploads/2014/10/jessembly4.jpg)

Jessembly onnistuikin yli odotusten, sillä kaiken kaikkiaan 218 konepaikasta jäi myymättä ainoastaan neljä. Lisäksi jo ensimmäisenä päivänä kävijälippuja meni 50 kpl. Kokonaisuudessa päivittäisen kävijämäärän arvioidaan nousseen jopa 300-400 henkeen. Tästä huolimatta väenpaljous ei tuntunut koko viikonloppuna lainkaan ahdistavalta, joten tilatkin oli mitoitettu sopivasti.

Entä miten tapahtuma kiinnosti sponsoreita? Voittajille oli tarjolla rahan ja maineen lisäksi ainakin Logitechin hiirimattoja.

“Isompia sponsoreita ei Logitechin lisäksi juurikaan ollut, mutta Jyväskylän ammattikorkeakoulun tietojenkäsittelyn koulutusohjelmalle kuuluu suuri kiitos, koska he ovat rahallisesti tukeneet meitä paljon tapahtuman suhteen. Sen vuoksi saimme tilat niin hyvin kuin saatiin, mutta mitä turnauksiin ja palkintoihin tulee, niin Logitech oli siinä auttamassa. JAMK oli enemmän tukena infran (tilat ja verkot) suhteen”, Tarvainen kertoo.

Tarvaisella, kuten muillakin seuran jäsenillä, on taustaa elektronisesta urheilusta. Hän pelasi Unreal Tournament -verkkopeliä aktiivisesti vuodet 2005-09, jolloin peli oli vielä suosiossa elävän skenensä pinnalla pitämänä. Suosion hiipuessa pelissä ei kuitenkaan enää pystynyt kehittymään pelaajana, sillä kaikki vastustajat olivat hänen mukaan joko liian helppoja tai liian kovia.

Elektronisen urheilun maailmassa onkin tavallista, että pinnalla olevat pelit siirtyvät taka-alalle joko päivitettyjen painosten tai kokonaan uusien pelien myötä. Mitä lieneekään kulman takana odottamassa League of Legendsin, Dota 2:n ja Hearthstonen jälkeen? Tai syrjäyttääkö Counter-Strike: Global Offensiven messiaanista valta-asemaa enää yksikään joukkuepeli?

[![Jessembly](/uploads/2014/10/jessembly3-1050x590.jpg)](/uploads/2014/10/jessembly3.jpg)

**Lauantaina** ennen pääsaliin siirtymistä huomio kiinnittyy katossa roikkuvaan värikkääseen banneriin, joka kuuluu paikalliselle pelistudiolle, [**Zaibatsu Interactivelle**](http://zaibatsu.fi/). Kuvaamisen lomassa onkin hyvä tilaisuus kokeilla paikallista indie-osaamista Elder Goo -mobiilipelissä. Tabletilla demottavassa pelissä ohjataan yhteistyönä toisen pelaajan kanssa erilaisia tahmaisia hahmoja maaliin labyrintissa. Etäisesti peli tuo mieleen hitiksi nousseen Thomas Was Alonen ja sopivalla tarinallistamisella persoonallisesti suunnitellun pelin voisi ennustaa pärjäävän hyvin markkinoilla. Käyntikortit vaihtavat omistajaa – ehkä heistä luetaan vielä myöhemmin tällä sivustolla. Muita pelinkehittäjiä tapahtuma-alueella ei harmiksemme näy, vaikka runsas kävijämäärä tarjoaisi erinomaisen kanavan omien peliprojektien testaamiseen ja markkinointiin.

**Nimenä** Jessembly tuo tietysti mieleen Helsingin Messukeskuksessa tänäkin vuonna pidetyn ja pitkät perinteet keränneen Assembly-tapahtuman.

"Nimi on hatunnosto suurelle, mahtavalle ja ainoalle Assemblylle sekä sen porukalle ja maailman hienoimmalle tietokonetapahtumalle, joka on totta kai muuttanut muotoansa demoskenen ajoista. Nimi on jopa vähän itseironinen ja ajateltiin, että se sopii kuin nenä päähän", Tarvainen toteaa nimestä, joka poimittiin käyttöön useiden nimiehdotusten joukosta seuran Facebook-sivuilta.

Nimi ei kuitenkaan tässä tapauksessa ole enne eikä Jessemblysta ole tarkoitus tulla korvaajaa Assemblylle. "Pidämme tämän paikallisena eikä meillä ole kiinnostusta lähteä kilpailemaan muiden seutujen lanien kanssa. Emmekä halua toiseksi Assemblyksi tai toiseksi LanTrekiksi. Tämä on Jyväskylän eSports-Seura, tämä on Jyväskylän skene ja täällä on Jessembly”, Tarvainen toteaa painokkaasti.

[![Jessembly](/uploads/2014/10/jessembly5-1050x590.jpg)](/uploads/2014/10/jessembly5.jpg)

**Jessemblyn** uusimisesta on seuralla suuri unelma, mutta Tarvaisen mukaan ihmisten vaihtuminen hankaloittaa asioita. "Uskaltaisin väittää, että ellei mitään suurempaa ihmettä tapahdu, niin Jessembly #2 järjestetään vähintäänkin samassa koossa". Sopivien tilojen löytäminen muodostuu ongelmaksi varsinkin, jos tapahtuman suosio kantautuu kauemmaksi.

Yksin ei tarvitse kuitenkaan olla. “Meillä on tukiverkko ympärillä, joka on pikku hiljaa vuosien saatossa kasvanut IRC-kanavan myötä, jossa on paljon aktiiveja sekä meillä on tapahtumissa ollut paljon ihmisiä auttamassa. Lisää tyyppejä tulee aina uusien tapahtumien myötä ja esimerkiksi Jessemblyyn saatiin n. 20 uutta kasvoa", Tarvainen kertoo seuran kasvusta.

**Sunnuntaina** eräs ympyrä sulkeutuu Jessemblyn päättäessä ohjelmistonsa League of Legendsin neljännen kauden finaalikatsomoon. Sen jälkeen väsyneet tai jopa hivenen tärisevät kilpailijat siirtyvät vähitellen koteihinsa ja tilojen siivous voi alkaa. Tapahtuman onnistumisen perusteella voikin todeta, että elektroninen urheilu elää ja voi hyvin ainakin Keski-Suomessa.

_Katso myös tapahtumasta kuvaamamme fiilistelyvideo [YouTube-kanavaltamme](http://youtu.be/vYxwVAzhgfQ)._
