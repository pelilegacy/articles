---
author: Niko Heikkilä
comments: true
date: 2014-06-25 09:23:21+00:00
excerpt: Kickstarteriin tiensä löytänyt The Great Kingdom ei ole ensimmäinen eikä
  viimeinen amerikkalaisen unelman etsimistä valottava dokumentti. Aikana, jolloin
  peleistä, niiden ilmiöistä sekä alan historiasta kaipaa entistä enemmän tietoutta
  se vaikuttaa kuitenkin hyvin mielenkiintoiselta teokselta.
layout: post
link: https://www.pelilegacy.fi/ajassa/723/roolipelidokumentti-great-kingdom-pyytaa-rahojasi
slug: roolipelidokumentti-great-kingdom-pyytaa-rahojasi
title: Roolipelidokumentti The Great Kingdom pyytää rahojasi
wordpress_id: 723
categories:
- Ajassa
tags:
- Dokumentit
- Kickstarter
- Tulossa
---

[![The Great Kingdom](/uploads/2014/06/the_great_kingdom.jpg)](/uploads/2014/06/the_great_kingdom.jpg)

_The AMERICAN DREAM can become the AMERICAN NIGHTMARE, if you’re not careful._

Kickstarteriin tiensä löytänyt [The Great Kingdom](http://www.thegreatkingdom.com/) ei ole ensimmäinen eikä viimeinen amerikkalaisen unelman etsimistä valottava dokumentti. Aikana, jolloin peleistä, niiden ilmiöistä sekä alan historiasta kaipaa entistä enemmän tietoutta se vaikuttaa kuitenkin hyvin mielenkiintoiselta teokselta.

The Great Kingdom kertoo Gary Gygaxin ja Dave Arnesonin tarinan, jonka työn hedelmäksi kasvoi aikamme merkittävin pöytäroolipeli **Dungeons & Dragons**. Puhumme juuri samasta D&D:stä, jota ilman joka ikinen roolipeli niin paperilla kuin PC:lläkin olisi täysin erilainen. Tekijät itse kertovat löytäneensä uran elokuva-alalla D&D pelisessioiden myötä.

Dokumentissa on tietenkin kyse idean ja imperiumin noususta ja tuhosta, sillä eihän pelkästä nousukiidosta ja tekijöiden onnen päivistä kertova dokumenttielokuva myisi. Nöyristä kellaripuitteista nousee useita miljoonia dollareita liikutteleva bisnes. Tarinaa on verrattu mm. Steve Jobsin elämään ja tekoihin sekä Facebookin nousuun. Perinteisestä lähestymistavasta huolimatta sumeahko traileri onnistui kiinnittämään huomioni ja sytyttämään tulta vanhan roolipelifanin sisällä.

[Projektia voi rahoittaa](https://www.kickstarter.com/projects/720223857/the-great-kingdom) vielä vajaan kuukauden ajan ja halvimmalla sijoituksella saat digitaalisen julkaisun teräväpiirtona sekä nimesi elokuvan viralliselle sivustolle. Tukemispäätöstä helpottanee tieto, että elokuva on jo valmis jälkituotantoon ja julkaisu on tähdätty heinäkuulle 2015.


