---
author: Niko Heikkilä
comments: true
date: 2015-02-13 18:03:57+00:00
excerpt: Peter Molyneux'n ja 22Cans-studion Godus on joukkorahoitettu, mutta projekti
  tahmaa edelleen. Haistamme palaneen käryä.
layout: post
link: https://www.pelilegacy.fi/kolumnit/1421/minne-menet-peter-molyneux
slug: minne-menet-peter-molyneux
title: Minne menet, Peter Molyneux?
wordpress_id: 1421
categories:
- Kolumnit
tags:
- Godus
- Joukkorahoitus
- Kickstarter
- Peter Molyneux
---

[![Peter Molyneux](/uploads/2015/02/peter_molyneux.jpg)](/uploads/2015/02/peter_molyneux.jpg)

[ingressi]Quo vadis, Peter?[/ingressi]

Populous ja Black & White -jumalpeleistä sekä Fable-sarjasta tunnettu** Peter Molyneux** on peliteollisuudessa laajalti tunnettu suurieleisistä lupauksistaan, jotka mahtipontisuudessaan toisinaan lipsuvat jopa aidon komiikan puolelle. Koska jokainen Molyneux'n lausunto on kuin hunajaa tutkiville journalisteille, on hän jälleen joutunut kitkerän skandaalin keskelle.

Viime keskiviikkona [Eurogamer julkaisi sivustollaan tunteisiin vetoavan artikkelin 20-vuotiaasta **Bryan Hendersonista**](http://www.eurogamer.net/articles/2015-02-11-the-god-who-peter-molyneux-forgot), josta oli vajaa kaksi vuotta takaperin määrä tulla Molyneux'n johtaman 22Cans-pelistudion kehittämän Goduksen verkkopelin "hallitsija". Titteli kulkee nimellä God of Gods. Henderson oli _voittanut_ Curiosity-mobiilipelissä palkinnon, josta Molyneux lupasi hänelle [videolla](https://www.youtube.com/watch?v=Qhzb9OUWrXU) elämää muuttavan kokemuksen roolista digitaalisena jumalana sekä osuuden Goduksen verkkopelin kerryttämästä tuotosta niin kauan kuin tämä pysyisi jumalana valtaistuimella.

Arvattavasti tämäkin rekka ajoi ojaan, sillä puolentoista vuoden jälkeen Henderson ei ole nähnyt itseään jumalana saati hänelle luvattuja rahoja. Vannottua yhteydenpitoakaan 22Cansin ja Hendersonin välillä ei ole tapahtunut, mistä Molyneux syyttää suoraan itseään. Molyneux'n mukaan yhteydenpito Hendersoniin oli delegoitu toiselle taholle ja pelinkehityksessä ongelmia on ollut lähinnä marraskuisen palvelimen vaihdon yhteydessä syntyneiden ohjelmistovikojen kanssa. Lisäksi ennen kuin sekä moninpeli että taistelumekaniikka ovat Goduksen osalta valmiit, ei jumalten jumalaa voida peliin valita.

[Godus](https://www.kickstarter.com/projects/22cans/project-godus?ref=nav_search) joukkorahoitettiin joulukuussa 2012 yli 520 000 punnalla reilun 17 000 rahoittajan voimin. Steamin Early Access -versiota -- joka on Molyneux'n mukaan vasta 52 % valmis peli -- ja mobiiliversiota lukuun ottamatta rahoittajat eivät ole vielä saaneet peliä itselleen.

Goduksen vastaanotto ei sotkun johdosta ole ymmärrettävästi ollut suopein mahdollinen, sillä Steamin yli 4000 käyttäjäarviosta vain vähän reilu kolmannes on positiivisia keskisormien heiluessa tiuhaan kauppasivun kommenttiosiossa. Pelissä ei vieläkään ole kaivattua verkkopelimahdollisuutta. Huomionarvoista on myös, ettei [Goduksen pääkehittäjäkään](http://godus.boards.net/post/14430) näe projektin tulevaisuutta kovinkaan valoisana.

Todellinen palaneen käry jutussa alkaa haista kun lukee [Rock, Paper, Shotgunin litteroimaa puhelinhaastattelua:](http://www.rockpapershotgun.com/2015/02/13/peter-molyneux-interview-godus-reputation-kickstarter/) jo haastattelun ensimmäisistä kappaleista käy selväksi Molyneux'n taito kiertää hänelle esitettyjä kysymyksiä sekä toisaalta puhua itsensä varsin taitavasti pussiin. Loppua kohden Molyneux jopa provosoituu vahvasti häntä haastatelleen toimittaja **John Walkerin** kysymyksistä samalla uhoten, ettei hän enää anna lausuntoja lehdistölle, vaikka juuri tällä viikolla antoi kaksi Eurogamerille ja Gamespotille.

Ehkä hämmentävin kuitenkin on Molyneux'n kommentti_,_ jossa hän toteaa menettäneen maineensa pelialalla. Linkin takaa löytyvä haastattelu on pitkä, josta syystä en sitä tähän kokonaisuudessaan liitä, mutta se on jokaisen sille uhraamasi sekunnin arvoinen. Näin suurta huumoriarvoa yhden pelin kehitys harvoin saa osakseen.



<blockquote>Most of these things you’ve said are mistakes, and most of these things that you have said are coming from the mouth of someone that believes. I believe everything that I’ve said. That’s what I’ve said in countless interviews. I believe. I believed that Godus would take nine months. To be honest with you, if you told me back then it would take two, three years, I probably would have said, ‘Oh god, we probably won’t do Godus then.’ I believe that. If you think that I’ve got some sort of Machiavellian plan, of trying to hide the truth from people why would I do that? Why would I do that? We are committed to, we’ve used all the Kickstarter money, we’re still committed to doing a great version on PC.</blockquote>



Tapaus on ennen kaikkea hyvä varoitus siitä, mitä Kickstarterin ja Steam Early Accessin yhdistelmä voi pahimmillaan tarkoittaa maksaville asiakkaille. Kuten muistamme, Early Access -ohjelmaan osallistuneilla varhaispeleillä on [Steamin käyttöehtojen](http://store.steampowered.com/earlyaccessfaq/) mukaan riski jäädä ikuisesti keskeneräiseksi. Toisaalta ongelmana on myös Molyneux'n tapa huolimattomasti hehkuttaa tulevia projektejaan kuluttajille.

Luin aikoinaan innolla Pelit-lehteen kirjoitettuja artikkeleita Black & Whiten kehityksestä ja nautin suuresti muun muassa Populous- ja Dungeon Keeper -peleistä sekä olen seurannut mielenkiinnolla Molyneux'n edesottamuksia mediassa. Viimeaikaisten tapahtumien valossa on kuitenkin vaikeaa arvioida, onko hän menettänyt täysin järkensä -- 16 tunnin työpäivillä se on hyvin mahdollista. Molyneux'n roolissa pelaisinkin rehellisesti avoimin kortein ja myöntäisin, ettei Godus tule valmistumaan seitsemässä kuukaudessa, kuten haastattelussa luvataan.

Kuka tietää valmistuuko Godus koskaan? Syyllistämättä ketään enempää voimme miettiä olisiko parempi, että Peter Molyneux siirtyisi hiljaa eläkkeelle, sillä valtava PR-tappio sekä hänelle että koko pelistudiolle tämä joka tapauksessa on.

**_God(help)us!_**
