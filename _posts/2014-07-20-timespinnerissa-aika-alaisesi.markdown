---
author: Niko Heikkilä
comments: true
date: 2014-07-20 11:32:52+00:00
excerpt: Lunar Ray Gamesin esikoispeli Timespinner hakee joukkorahoitusta Kickstarterin
  kautta. Koska peli on tyyliltään indietasoloikkaa, on helppo osoittaa sormella pelin
  vaikuttajia. Rapean pikselikuoren alta löytyy tekijöiden mukaan niin Star Oceanin
  kaltaista rikasta tarumaailmaa, Castlevanian linnassa vaanimista kuin tiukasti hiottua
  tasoloikkaa Megaman X:n tapaan.
layout: post
link: https://www.pelilegacy.fi/ajassa/789/timespinnerissa-aika-alaisesi
slug: timespinnerissa-aika-alaisesi
title: Timespinnerissa aika on alaisesi
wordpress_id: 789
categories:
- Ajassa
tags:
- Indie
- Kickstarter
- Tulossa
---

[![Timespinner](http://www.pelilegacy.fi/wp-content/uploads/2014/07/timespinner.png)](http://www.pelilegacy.fi/wp-content/uploads/2014/07/timespinner.png)

Onko luvassa taas uusi _metroidvania_, jossa keskiaikainen linna odottaa seikkailijaa aarteineen ja vaaroineen? Jos luettelisin pelejä, jotka ovat saaneet tämän ristin kantaakseen, en kirjoittaisi tänään mitään muuta.

**Lunar Ray Gamesin** esikoispeli **Timespinner** hakee joukkorahoitusta Kickstarterin kautta. Koska peli on tyyliltään indietasoloikkaa, on helppo osoittaa sormella pelin vaikuttajia. Rapean pikselikuoren alta löytyy tekijöiden mukaan niin _Star Oceanin_ kaltaista rikasta tarumaailmaa, _Castlevanian_ linnassa vaanimista kuin tiukasti hiottua tasoloikkaa _Megaman X:n_ tapaan. Mitä näiden elementtien fuusiosta seuraa? Näemme sen vuonna 2015, sillä projekti on jo täyttänyt tavoitteensa rahoituksen suhteen.

Mikä Timespinnerissa alkoi kiinnostaa niin paljon, että päädyin itsekin sen tukijaksi on sen nimessäkin vihjattu ajan manipulointi. Myönnän, etten koskaan pitänyt _Braidista_, jonka ajan kelaamiseen perustuvat ongelmatilanteet tuntuivat keinotekoisilta ja väkisin tehdyiltä ontosta tarinasta puhumattakaan. Timespinner luottaa ajan pysäyttämiseen kaikessa yksinkertaisuudessaan, mutta lisämausteena peli sisältää myös aikamatkailua. Tietyt ongelmat eivät nimittäin ratkea ennen kuin saavut historian oikeille sivuille. Tietenkin mukaan luvataan tiukkoja taisteluita isompien vastusten kanssa sekä laaja kirjo erikoisia ja näyttäviä kykyjä.

Timespinnerin tarina on klassinen kasvu- ja kostotarina nuoresta naisesta nimeltä Lunais, jonka perheen Lachiem-planeetan sotilaat tuhoavat tämän täyttäessä 20 vuotta. En ole varma kuinka hyvin näistä lähtökohdista ponnistava käsikirjoitus pitää otteessaan vielä pelin loppumetreillä, mutta ainakin tarina antaa tekosyyn lahdata lukemattomia määriä vihollisia, mikä onkin osa näiden pelien viehätystä.

Vaikka [Shovel Knight](http://www.pelilegacy.fi/arvostelut/754/shovel-knight-kaivaa-tiensa-pelaamisen-kulta-aikaan) kirjoitti retrotasoloikan uusiksi aiemmin tänä vuonna, voisin kuvitella Timespinnerin saavan vankan fanikunnan ihmisistä, jotka vielä aikuisiällä kastelevat petinsä nähdessään unta esimerkiksi _Super Metroidin_ ja _Castlevania: Symphony of the Nightin_ kaltaisista peleistä. Tulen kaapista ulos ja myönnän kuuluvani heihin.

[Tue Timespinneria Kickstarterissa](https://www.kickstarter.com/projects/lunarraygames/timespinner)


