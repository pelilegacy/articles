---
author: Niko Heikkilä
comments: true
date: 2014-09-10 14:02:10+00:00
excerpt: Kolme itselleni merkittävintä digitaalista peliä oli aluksi vaikea valinta,
  mutta omaa pelihistoriaa uusiin peleihin vertaillessa huomasin nopeasti, mihin peleihin
  ja pelisarjoihin vertailuni usein kohdistuu. Tässä artikkelissa listattuna ovat
  siis ne kolme peliä, jotka tekivät minusta sellaisen pelaajan kuin tänä päivänä
  katson olevani.
layout: post
link: https://www.pelilegacy.fi/ajassa/920/oma-pelihistoria-tai-mista-olen-tullut
slug: oma-pelihistoria-tai-mista-olen-tullut
title: Oma pelihistoria - tai mistä olen tullut
wordpress_id: 920
categories:
- Ajassa
tags:
- Pelihistoria
- Yliopisto
---

[![Oma pelihistoria - mistä olen tullut](http://www.pelilegacy.fi/wp-content/uploads/2014/09/oma_pelihistoria.jpg)](http://www.pelilegacy.fi/wp-content/uploads/2014/09/oma_pelihistoria.jpg)

_[Niko](http://www.pelilegacy.fi/tekijat/niko-heikkila) osallistuu Jyväskylän yliopiston Humanistisen tiedekunnan ja tietotekniikan laitoksen yhteistyössä järjestämälle [Pelin lumo](https://www.jyu.fi/hum/opiskelu-ohjeet/tutorial/opintojaksot/htka112) -kurssille. Koska työ ja harrastus on jokapäiväisen jaksamisen kannalta oleellista yhdistää, tullaan Peli Legacyssa julkaisemaan kurssiin liittyviä kirjoituksia tämän syksyn aikana. Tässä niistä ensimmäinen, jossa käsitellään henkilökohtaista suhdetta pelaamiseen ja muistellaan muutamaa vanhaa klassikkoa._

Kolme itselleni merkittävintä digitaalista peliä oli aluksi vaikea valinta, mutta omaa pelihistoriaa uusiin peleihin vertaillessa huomasin nopeasti, mihin peleihin ja pelisarjoihin vertailuni usein kohdistuu. Tässä artikkelissa listattuna ovat siis ne kolme peliä, jotka tekivät minusta sellaisen pelaajan kuin tänä päivänä katson olevani. Lopussa on lähteitä muutamaan mielenkiintoiseen tutkimukseen liittyen mainittuihin peleihin syvempää tarkastelua varten.

Mielenkiintoisena yksityiskohtana kaikki pelit julkaistiin 1990-luvulla PC:lle ja ne ovat järjestyksessä sarjojensa toisia osia. Mitä se kertoo minusta tai pelaamistani peleistä yleisesti? Olenko jäärä? Joudunko roviolle nostalgisesta harhauskostani?



### Sid Meier’s Civilization II (MicroProse, 1996)



“_Vielä yksi vuoro_” on kuuluisa sanonta **Sid Meierin** maineikkaimman pelisarjan, _Civilizationin_ pelaajien keskuudessa (Urban Dictionary, 2010). Fraasilla viitataan siihen, kuinka vaikeaa tiettyä (strategia)peliä on lopettaa kesken sen addiktoivan vuoropohjaisen mekaniikan vuoksi. Sid Meierin Civilization edustaa kiistatta yksiä kunnianhimoisimpia pelisarjoja digitaalisten pelien keskuudessa. Pelissä tavoitteenasi on ohjata valitsemasi maailmanhistoriaan perustuva kansakunta antiikin aikakaudesta nykyaikaan. Pelin kuluessa kerätään luonnonvaroja, tutkitaan uusia teknologioita, käydään kauppaa ja harrastetaan diplomatiaa vieraiden valtioiden kanssa sekä sen epäonnistuessa myös soditaan. Näennäisesti yksinkertaisen pelin kulku on helppo oppia, mutta sen hallinta kysyy kärsivällisyyttä ja onnistuneita strategisia päätöksiä.

Oppimispeleinä Civilization-sarjan pelit ovat poikkeuksellisen onnistuneita, sillä kiehtovin aspekti sarjan peleissä on pelaajalle suotu ainutlaatuinen mahdollisuus kirjoittaa historia uudelleen. Vaikka sarjan uusin osa Civilization V on viime kuukausina saanut runsaasti pelitunteja, liittyvät parhaat muistoni sarjan toiseen osaan, jota olen pelannut useiden satojen tuntien ajan. Civilization II:n mukana toimitettiin erilaisia esitehtyjä skenaarioita, joista mielenkiintoisin oli toisen maailmansodan (1939-45) tapahtumia kertaava skenaario. Koukuttava tekijä mainitun skenaarion kanssa oli mahdollisuus jatkaa peliä varsinaisten historiaa mukailevien tapahtumien jälkeen. Pelaaja saattoi täten tunnustella vaihtoehtoisen menneisyyden kautta, miltä sodan jälkeinen Eurooppa olisi näyttänyt esimerkiksi, jos toinen maailmansota olisi päättynyt Neuvostoliiton voittoon.

Henkilökohtaisesti merkittävän Civilization II:sta itselleni tekee se, että omaksuin pelin kautta historian tuntemusta enemmän kuin yhdeltäkään peruskoulun historian tunnilta. Lisäksi päätösten tekeminen pitkällä tähtäimellä on osaltaan helpottunut pelissä opitun taktikoinnin myötä.



### Fallout 2: A Post-Nuclear Role-Playing Game (Interplay Entertainment & Black Isle, 1998)



Tieteiskuvastoissa alati viljelty post-apokalyptinen miljöö ei kenties koskaan ole peleissä näyttänyt, kuulostanut ja tuntunut niin kouriintuvalta kuin jopa legendan asemaan nousseessa Fallout-sarjassa. Tutustuin pelin toiseen osaan, _Fallout 2_:een sen julkaisun yhteydessä ja ensimmäisillä pelikerroilla silkka pelimaailman laajuus ja tekemisen paljous hämmensivät. Koska englanninkielen taitoni rajoittui tuolloin vielä peruskoulun alkeisiin, pelasin peliä lähinnä seikkaillen ja taistellen. Ennen pitkää se alkoi kuitenkin puuduttaa ja otin tehtäväkseni opiskella pelin tarinaa ja tehtäviä kuumeisesti. Fallout 2:lle kuuluu siten kiitos siitä, että puhun ja kirjoitan tänä päivänä sujuvasti englantia.

Fallout 2:ssa päämääränä on pelastaa pelihahmon kotikylä varmalta tuholta myyttisen kadoksissa olevan _Garden of Eden Creation Kit_ -laitteen (G.E.C.K.) avulla. Roolipeleille ominaisesti omaa hahmoa kehitetään haluttuun suuntaan erilaisilla taidoilla ja kaksisuuntaisilla ominaisuuksilla, joiden puolesta valinnan varaa on hyvin paljon. Pelaajan mukaan voi myös lyöttäytyä rajallinen määrä tekoälyn ohjaamia hahmoja, joilla on oma tarinansa kerrottavana pelin ydintuhon ja nälänhädän koettelemasta maailmasta. Peli on henkinen jatko-osa Wasteland-pelille (Interplay & Electronic Arts, 1988), jossa pelaaja ohjasi palkkasotilaista koostuvaa joukkiota ydinsodan jälkeisessä Yhdysvalloissa.

Fallout-sarjaa pidetään hyvänä esimerkkinä peleistä, joissa moraaliset valinnat ovat ratkaisevassa asemassa pelin kulussa (Schulzke, 2009). Schulzken New Yorkin yliopistossa tehdyssä tutkimuksessa todetaan, kuinka opetus ja viihde peleissä voivat kulkea rinnakkain ilman, että pelin viihteellisyys kärsii. Henkilökohtaisesti Fallout 2 edustaa itselleni ennen kaikkea nk. _hiekkalaatikkoseikkailua_ ennen sellaisten muotiin tuloa. Saatoin keskusteluissa kokeilla useita eri dialogivaihtoehtoja läpi vain palatakseni aikaisemmin tallentamaani kohtaan, jotta voin nähdä valintojeni muut mahdolliset seuraukset.

Niin Civilization kuin Fallout-sarjojen myötä korostuukin pelien toinen rooli leikkimisenä. Leikkimisestähän me, ihmiset, pidämme.



### Monkey Island 2: LeChuck’s Revenge (LucasArts Entertainment, 1991)



Kolmas merkittävä nimike pelihistoriassani poikkeaa pelattavuudeltaan hyvin paljon muista, mutta on kerännyt yhtä lailla pelitunteja. **LucasArtsin** _Monkey Island_ -sarjan menestys perustuu perinteisiin ja evoluutioon, jolloin jokainen osa vei sarjaa teknologisesti eteenpäin pysyen silti uskollisena lähtökohdille (Warren, 2003). Sarjan ensimmäisen osan _The Secret of Monkey Islandin_ tavoin myös _Monkey Island 2_:ssa hyödynnettiin **Aric Wilmunderin** ja **Ron Gilbertin** _Maniac Mansionia_ varten ohjelmoimaa SCUMM-skriptausalustaa (Scripting Utility for Maniac Mansion). SCUMM:n avulla pelintekijät saattoivat tuoda rikkaan narratiivin etualalle pelissä sotkeutumatta itse lähdekoodiin ja juuri tämä onkin osoittautunut monien LucasArtsin tuottamien pelien vahvuudeksi (Black, 2012).

LeChuck’s Revenge jatkaa siitä, mihin The Secret of Monkey Island jäi. Lyötyään epäkuolleen merirosvokapteeni LeChuckin päähahmo Guybrush Threepwood kiertää syvällä Karibian saarten lomassa etsimässä tarunhohtoista Big Whoopin aarretta. Lukuihin jaettu seikkailu etenee ristiin eri saarten välillä ja useat ongelmat vaativat metaongelmien selvittämistä toisella saarella. Hiiriohjattavia seikkailupelejä pelanneilla esineiden käyttöön ja yhdistelyyn perustuva mekaniikka on tuttu, ja toisin kuin esimerkiksi Sierran peleissä, ei pelaaja käytännössä voi jäädä pelissä jumiin tai kuolla. Tämä madaltaa pelaajan kynnystä tutkia ja kokeilla eri asioita pelissä, koska pelaajalla on varmuus selviytymisestä.

Mutkikkailla ongelmilla, sujuvalla pelattavuudella ja erinomaisesti kirjoitetulla huumorilla – joka sisältää lukuisia viittauksia mm. elokuviin – Monkey Island 2 on ansainnut kokoelmassani parhaan seikkailupelin tittelin.



### Lähteet






    
  * “One More Turn Syndrome”. Urban Dictionary. 2010. Viitattu 10.9.2014 ([linkki](http://www.urbandictionary.com/define.php?term=One%20More%20Turn%20Syndrome)).

    
  * “Moral Decision Making in Fallout”. Schulzke, Marcus. 2009. Viitattu 10.9.2014 ([linkki](http://gamestudies.org/0902/articles/schulzke)).

    
  * “LucasArts and the Design of Successful Adventure Games”. Warren, Cameron. 2003. Viitattu 10.9.2014 ([PDF](http://www-sul.stanford.edu/depts/hasrg/histsci/STS145papers/Warren.pdf)).

    
  * “Narrative and Spatial Form in Digital Media: A Platform Study of the SCUMM Engine and Ron Gilbert’s The Secret of Monkey Island”. Black, Michael L. 2012. Viitattu 10.9.2014 ([linkki](http://gac.sagepub.com/content/7/3/209.short)).



**Mitä sinulle henkilökohtaisesti merkittäviä pelejä olet pelannut tai pelaat vieläkin? Hiero partaasi ja mieti sitä kommenteissa.**
