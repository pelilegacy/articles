---
author: nikoheikkila
comments: true
date: 2015-07-28 11:38:08+00:00
excerpt: Pelianalytiikan ja konsultoinnin palveluita tarjoava Quantic Foundry on puolestaan
  luonut eräänlaisen pelaamisen Myers-Briggs -testin, jonka otimme kokeiluun.
layout: post
link: https://www.pelilegacy.fi/ajassa/2065/quantic-foundryn-testi-kertoo-mika-motivoi-sinua-pelaajana
slug: quantic-foundryn-testi-kertoo-mika-motivoi-sinua-pelaajana
title: Quantic Foundryn testi kertoo, mikä motivoi sinua pelaajana
wordpress_id: 2065
categories:
- Ajassa
tags:
- Kyselyt
- Pelikokemus
- Richard Bartle
---

[![Quantic Foundry: Gaming Profile](/uploads/2015/07/gamer-profile-ertsi.png)](/uploads/2015/07/gamer-profile-ertsi.png)

Kerro minulle, mikä on pelaaja? Pulssi korkealla adrenaliinipäissään vauhdikkaasta tilanteesta toiseen kiihdyttävä räjähtävien toimintapelien fantisoija, matemaattisen tarkasti jokaisen tilanteen laskelmoiva strategiapelien guru, uusia maailmoja ennakkoluulottomasti tutkiva ja niihin uppoutuva digitaalisen ajan Kolumbus vai kenties stressin lievitystä varten satunnaisesti sohvan pohjalle vajoava huvittelija?

Terminä pelaaja viittaa totutusti pelien harrastajaan: ihmiseen, joka pelaa pelejä jossain määrin säännöllisesti potematta siitä huonoa omatuntoa.

Ongelma pelaajaa määritellessä on kuitenkin termin yleisluontoisuus, sillä eritoten tänä päivänä on tehtävä selkeä pesäero erilaisten pelaajatyyppien kanssa. Siihen on olemassa useampi erilainen tapa.

Brittiläinen pelitutkija ja MUD-roolipelin kehittäjä **Richard Bartle** laati vuonna 1996 MUD-pelaajien pohjalta [mallin](http://mud.co.uk/richard/hcds.htm), joka jakoi pelaajat karkeasti neljään eri leiriin. Bartlen mallia tutkittuaan pelaaja saattoi määritellä itsensä saavuttajaksi (Achiever), tutkijaksi (Explorer), sosialisoijaksi (Socializer) taikka tappajaksi (Killer).

Pelianalytiikan ja konsultoinnin palveluita tarjoava Quantic Foundry on puolestaan luonut eräänlaisen pelaamisen Myers-Briggs -testin, jonka otimme kokeiluun. Noin viisi minuuttia ajasta vievä kysely jakaa pelaajan motivaation painotuksen kuuteen eri pääalueeseen.




    
  * **Action:** Pelaajat, jotka saavuttavat korkeat Action-pisteet ovat usein aggressiivisia ja janoavat dramaattisia ja visuaalisia kokemuksia.

    
  * **Mastery:** Pelaajat, jotka saavuttavat korkeat Mastery-pisteet pitävät haastavista, monimutkaisista ja strategisista pelikokemuksista.

    
  * **Achievement:** Pelaajat, jotka saavuttavat korkeat Achievement-pisteet haalivat käsiinsä usein harvinaisia ja voimakkaita esineitä, vaikka se edellyttäisi toistuvaa grindaamista.

    
  * **Social:** Pelaajat, jotka saavuttavat korkeat Social-pisteet nauttivat kommunikoinnista muiden pelaajien kanssa huolimatta siitä pelaavatko he toistensa kanssa vai toisiaan vastaan.

    
  * **Immersion:** Pelaajat, jotka saavuttavat korkeat Immersion-pisteet hakevat mielenkiintoisilla hahmoilla, asetelmilla ja narratiivilla varustettuja pelejä, jotta he voivat uppoutua heitä varten luotuihin vaihtoehtoisiin maailmoihin.

    
  * **Creativity:** Pelaajat, jotka saavuttavat korkeat Creativity-pisteet pitävät pelimaailmojen kokeilevasta muokkaamisesta ja räätälöimisestä omien tarpeidensa mukaiseksi.



Jokainen osa-alue pilkotaan vielä kahteen osaan, kuten esimerkiksi immersion kohdalla pisteet jaetaan fantasian ja tarinan arvostuksen kesken.

Kysely pisteyttää pelaajan motivaation prosenttien avulla, jotka kuvaavat sitä, kuinka vastaukset suhteutetaan keskenään. Kaikilla kuudella osa-alueella 50 % tuloksen kerännyt vastaaja edustaisi siis täysin keskivertoa pelaajaa.



<blockquote>Percentiles are how you rank relative to other people. In this report, your percentiles are how you compared with other gamers who have participated in this profile tool. A percentile of 80% means you scored higher than 80% of gamers. Conversely, a percentile of 10% means 90% of gamers had a higher score than you. This means that a 50% is perfectly average.</blockquote>



Kysely antaa myös yllättäviä tuloksia, sillä pidän itseäni jopa kiihkoilevana tarinallisten pelien ystävänä, mutta [saavutin silti vain 17 % Story-pisteistä](https://goo.gl/RTIU9f). _Dark Souls_ -pelisarjan nimeen ikuisesti vannova **Erno Koivistoinen** taas arveli [Social-pisteiden olevan liian korkealla Mastery-pisteisiin nähden](https://goo.gl/qEGeP4). **Jonni Estola** puhdisti pöydän Action-pisteistä ja **Joni Nieminen** selkeästi nauttii pelien ja peliympäristön rikkomisesta.

Tällaisiin kyselyihin tulee aina suhtautua terveellä määrällä kriittisyyttä, mutta toisaalta on mielenkiintoista nähdä objektiivinen kuvaus omasta pelimausta ja pelikokemukseen vaikuttavista tekijöistä. Minkä tuloksen sinä sait? Jaa se meille kommenteissa.

**[Klikkaa tästä testiin.](https://apps.quanticfoundry.com/lab/10)**
