---
author: Niko Heikkilä
comments: true
date: 2015-10-10 12:59:50+00:00
excerpt: Meri on kaikessa armottomuudessaan kaunis näyttämö tuhoutuneen kaupungin
  tutkimukselle. Miten väkivallaton Submerged toimii pelinä?
layout: post
link: https://www.pelilegacy.fi/arvostelut/2279/submerged
slug: submerged
title: 'Arvio: Submerged - väkivallaton retki hukkuneeseen kaupunkiin'
wordpress_id: 2279
categories:
- Arvostelut
- Seikkailu
tags:
- Bioshock
- 'Brothers: A Tale of Two Sons'
- Dystopia
- Uppercut Games
- Väkivallattomuus
---

[![Arvio: Submerged](http://www.pelilegacy.fi/wp-content/uploads/2015/10/submerged_whale.jpg)](http://www.pelilegacy.fi/wp-content/uploads/2015/10/submerged_whale.jpg)

[ingressi]Meri on kaikessa armottomuudessaan kaunis näyttämö tuhoutuneen kaupungin tutkimukselle.[/ingressi]

Vesi on neljästä peruselementistä usein se kiinnostavin, sillä sen avulla on helppo ilmaista niin tuhoa kuin pelastustakin. Rapturen vedenalainen kaupunkikeskus ensimmäisessä _BioShockissa_ oli jopa poliittisesta kontekstistaan irrotettuna huomattavasti ahdistavampi kuin esimerkiksi auringon lämmössä kellivä post-apokalyptinen aavikko tai kaupunki.

Kolmen miehen muodostaman Uppercut Games -pelistudion neljäs suuri projekti _Submerged_ esittelee pelaajille hukkuneen metropoliin, jota tutkimalla ei ole lainkaan yllättävää, että näidenkin tekijöiden taustat johtavat _BioShock_-sarjan pariin.

_Submerged_ kertoo nuoresta Miku-tytöstä, joka ajelehtii vakavasti haavoittuneen veljensä kanssa hukkuneeseen kaupunkiin. Hylätyksi luultua kaupunkia asuttavat kuitenkin jo uudet isännät, jotka eivät vaikuta tyytyväisiltä saapuneisiin vieraisiinsa. Mikun tehtäväksi jää uhmata vierasta maailmaa ja pelastaa veljensä.

_Submerged_ todistaa edelleen kaksi pelisuunnittelua koskevaa myyttiä vääräksi. Näiden ei toki pitäisi tulla yllätyksenä kellekään.

Ensiksi: pelin ei tarvitse sisältää väkivaltaa saati taistelumekaniikkaa ollakseen pelattava. Eteneminen on sujuvaa jo pelkästään Mikun veneillessä kaupungin eri paikoissa ja rakennusten seinillä kiipeillessä. Maailman tutkimiselta ei taistelua tai edes hiiviskelyä jää kaipaamaan, ja tällaisessa konseptissa ne tuntuisivat vain pakotetuilta ratkaisuilta. Sopivana vertailukohtana mieleen tulee Starbreeze Studiosin _Brothers: A Tale of Two Sons_, jonka avainteemoihin taisteluiden poissaolon ohella lukeutui myös huolenpito toisesta ihmisestä.

[pullquote]“Submerged esittelee pelaajille hukkuneen metropoliin, jota tutkimalla ei ole lainkaan yllättävää, että näidenkin tekijöiden taustat johtavat _BioShock_-sarjan pariin.”[/pullquote]

Toiseksi: näyttävyys ei vaadi tarkimmilleen hiottuja tekstuureja ja taivaita hipovaa ruudunpäivitystä. Unreal-pelimoottorilla toteutetun _Submergedin_ korkeuksia pilvenpiirtäjillään halkova veden varaan jäänyt kaupunki on eläväinen, raikas ja vastaanottava, mutta samalla myös omalla tavallaan hyytävä.

Auringon laskeuduttua palmujen peittämän rakennuksen katon taakse ajelehdin veneelläni samalla karttaa lukien, kun suuri valas nousi pintaan ja sukelsi takaisin aivan vieressäni. Toisinaan veneellä täyttä vauhtia ajaessani saattoi rinnalleni liittyä joukko pyöriäisiä.

Kaupungin karmivuutta korostaa päivän vaihtuminen yöksi, jolloin voi kuvitella jonkin suuren pahuuden nousevan horisontissa valmiina viimeistelemään työnsä. Harvoin peleissä pääsee todistamaan näin komean täysikuun valaisemaa maisemaa, minkä tehoa lisää kuunvalon terävä heijastuminen lainehtivan veden pinnasta.

Osaltaan _Submergedin_ merimatkailu tuo vahvasti mieleen muun muassa _The Legend of Zelda: Wind Wakerin_, jonka suuren meren salaisuuksien kartoitus on toisinaan pääjuonenkin suorittamista hauskempaa. Kun pelin omat musiikit korvaa vielä **Vangeliksen** mestarillisella [_Conquest of Paradise_](https://www.youtube.com/watch?v=WYeDsa4Tw0c) -sävelteoksella, vetää kokemus vertoja jo mille tahansa AAA-pelille.

[![Arvio: Submerged](http://www.pelilegacy.fi/wp-content/uploads/2015/10/submerged_night.jpg)](http://www.pelilegacy.fi/wp-content/uploads/2015/10/submerged_night.jpg)

Valitettavasti heti veneestä poistuessa _Submergedin_ pelaaminen latistuu mekaaniseksi suorittamiseksi, jossa Mikun on määrä hakea rakennuksen katolta sinne pudotetun tarvikelaatikon sisältö ja palata (automaattisesti) tukikohtaan hoitamaan veljeään.

Pelin kiipeiltävät rakennukset eroavat ulkomuodoltaan jonkin verran toisistaan, mutta niiden tutkimisen monotonisuudesta henkii kiirehdityn toteutuksen ikävä sivumaku. Kasvillisuuden valtaamat rakennukset eivät muutamia lintuja lukuun ottamatta sisällä lainkaan sitä samaa elämää, jota meri muutamia metrejä alapuolella kuhisee. Rakennusten sisälle ei myöskään pääse, mikä tekee niistä varsin persoonattomia objekteja. Kaupunki olisi niin paljon rikkaampi, mikäli esimerkiksi hotelleissa pääsisi kulkemaan vapaasti ja avaamaan päiväkirjoja ja muita jäännöksiä täällä kauan sitten asuneilta ihmisiltä.

Kun kaikki rakennukset on käyty läpi, on Mikun aika palata veljensä luo viimeisen kerran. _Submerged_ on ohi parissa illassa, jonka jälkeen erillisessä tutkimustilassa voi peliin palata vielä etsimään loput kätketyt salaisuudet, joiden kuvakirjoitus avaa pala palalta pelin taustatarinaa.

_Submergedin_ loppuratkaisu ilmaisee myös hyvällä -- joskin ennalta-arvattavalla -- tavalla sitä, kuinka suhtaudumme vieraisiin kansoihin, tai tässä tapauksessa elämänmuotoihin. Kun joukko mutantteja tarkkailee Mikun merimatkaa välinäytöksissä, ei pelaaja voi olla ajattelematta heitä uhkana olivat heidän oikeat motiivit mitä tahansa.

Ennakkoluuloilla kevyesti leikittelevä _Submerged_ tiivistyy lämpimään sanomaan paremmasta huomisesta. Vaikka yhteiskunta ympäriltämme murentuisi, on tärkeintä pitää huolta heikommista. Tämän suhteen peli vain koskettelee pintaa, mutta toivottavasti se onnistuu antamaan muille kehittäjille inspiraatiota hyödyntää apokalyptisissa teemoissaan tuoreempaa kuvastoa.

_[Submerged](http://www.uppercut-games.com/submerged/) on saatavilla PC:lle, PS4:lle ja Xbox Onelle._

https://www.youtube.com/watch?v=oHDYhMQklSQ
