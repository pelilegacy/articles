---
author: Niko Heikkilä
comments: true
date: 2014-08-02 13:13:41+00:00
excerpt: Phoenix Online Studiosin kehittämä ja julkaisema Cognition tarjoaa viime
  vuosien hienoimmin käsikirjoitettua elokuvamaista ja episodeihin jaettua seikkailupelaamista
  uskottavalla päähahmolla varustettuna. Nyt sitä saa halvalla ja vieläpä GOTY-versiona.
layout: post
link: https://www.pelilegacy.fi/ajassa/826/loistava-cognition-erica-reed-thriller-sai-goty-versionsa-ja-hinnanalennuksen
slug: loistava-cognition-erica-reed-thriller-sai-goty-versionsa-ja-hinnanalennuksen
title: 'Loistava Cognition: An Erica Reed Thriller sai GOTY-versionsa ja hinnanalennuksen'
wordpress_id: 826
categories:
- Ajassa
tags:
- GOG.com
- Indie
- Jane Jensen
- Kickstarter
---

[![Cognition: An Erica Reed Thriller](/uploads/2014/08/cognition-1050x590.jpg)](/uploads/2014/08/cognition.jpg)

Vahvat naishahmot ovat usein ihmisiä puhuttava asia videopeleissä ja niiden puutteesta muodostuu usein paljon kritiikkiä. Todettakoon, että todella moni peli niiden puutteesta kärsiikin. **Phoenix Online Studiosin** kehittämä ja julkaisema **Cognition** tarjoaa viime vuosien hienoimmin käsikirjoitettua elokuvamaista ja episodeihin jaettua seikkailupelaamista uskottavalla päähahmolla varustettuna. Aiemmin tänä vuonna julkaistu [Moebius: Empire Rising](http://www.pelilegacy.fi/arvostelut/569/arvio-moebius-ja-imperiumi-joka-nousi-tai-romahti) oli ymmärrettävästi pettymys monille, joskin siitä itse pidinkin. Mutta miten se liittyy Cognitioniin? Koska myös sen pelin taustalla on tarinaa ollut kirjoittamassa tarunhohtoinen **Jane Jensen**, joka lahjoillaan vakiinnutti asemansa pelialalla jo 90-luvulla muinaisessa **Gabriel Knight** -pelisarjassa.

Cognitionin koukku piilee pelihahmon kognitiivisissa kyvyissä, joiden avulla Erica Reed voi muun muassa koskettaa esinettä tai toista henkilöä ja nähdä tämän kautta menneitä tapahtumia. Kognition kautta avautuu myös erilaisia näkymiä ja muistoja, joiden yhdistelyllä on suuri merkitys rikosten ratkaisussa. Kognitiivisten kykyjen varjopuolina niiden käytön myötä pintaan nousee henkilökohtaisia päänsisäisiä demoneita. Upeaa taidetta sisältävä peli kompasteli ainakin perusversiossa toisinaan graafisiin bugeihin, mutta paikkasi sen selkärangassa asti tuntuvalla tarinalla ja etenkin kalkkiviivoilla suurta draamaa huokuvilla juonenkäänteillä. Sivuhuomiona peli myös läpäisee kuuluisan Bechdelin testin, jossa kahden naishahmon täytyy keskustella kohtauksen aikana keskenään jostain muusta kuin miehistä.

Näiden meriittien myötä voin turvallisesti suositella teille [Cognitionin ostoa](http://www.gog.com/game/cognition_an_erica_reed_thriller). Peli on hetki sitten päivittynyt GOTY-versioonsa (Game of the Year, tiedäthän) ja on myynnissä alennettuun hintaan kymmenellä dollarilla 8. elokuuta saakka. Tuonkin jälkeen hinta nousee ainoastaan 15 dollariin saakka, mikä on häpeällisen vähän pyydetty neljästä sähköistävän tunnelmallisesta trilleristä. Uutta GOTY-versiossa on jokaiseen episodiin sisällytetty kehittäjien kommenttiraita, kehitysvideot sekä kulissien takaista materiaalia.

**GOG.com:**** **[Detective-mystery meets paranormal thriller!](http://www.gog.com/news/game_update_price_drop_cognition_goty_edition)
