---
author: Niko Heikkilä
comments: true
date: 2014-12-09 16:33:34+00:00
excerpt: Pelitutkimuksen vuosikirja on jo muutaman vuoden ikään ehtinyt avoin ja vertaisarvioitu
  tiedejulkaisu digitaalisista peleistä. Akateemisessa opetuksessa paljon siteeratut
  vuosikirjat tarjoavat kattavia ja mielenkiintoisia huomioita aina pelaamisen syvimmästä
  päästä sitä ympäröiviin kulttuurisiin, yhteiskunnallisiin ja sosiaalisiin asiayhteyksiin.
layout: post
link: https://www.pelilegacy.fi/ajassa/1172/lue-ja-opi-pelitutkimuksen-vuosikirja-2014-julkaistu
slug: lue-ja-opi-pelitutkimuksen-vuosikirja-2014-julkaistu
title: 'Lue ja opi: Pelitutkimuksen vuosikirja 2014 on julkaistu'
wordpress_id: 1172
categories:
- Ajassa
tags:
- Kirjallisuus
- Pelitutkimus
---

[![Pelitutkimuksen vuosikirja 2014](http://www.pelilegacy.fi/wp-content/uploads/2014/12/pelitutkimuksen_vuosikirja_2014-600x420.png)](http://www.pelilegacy.fi/wp-content/uploads/2014/12/pelitutkimuksen_vuosikirja_2014.png)

[Pelitutkimuksen vuosikirja](http://www.pelitutkimus.fi/) on jo muutaman vuoden ikään ehtinyt avoin ja vertaisarvioitu tiedejulkaisu digitaalisista peleistä. Akateemisessa opetuksessa paljon siteeratut vuosikirjat tarjoavat kattavia ja mielenkiintoisia huomioita aina pelaamisen syvimmästä päästä sitä ympäröiviin kulttuurisiin, yhteiskunnallisiin ja sosiaalisiin asiayhteyksiin.

Järjestyksessä kuudes vuosikirja on nyt julkaistu kaikkien peleistä kiinnostuneiden sekä niitä opiskelevien ja tutkivien luettavaksi.

Asiasta tiedotti Tampereen yliopiston professori [Frans Mäyrä](https://twitter.com/fransmayra) Twitterissä.

[embed]https://twitter.com/fransmayra/status/542341635468972032[/embed]

Vuosikirjaan on tällä kertaa valikoitu muun muassa **Tero Pasasen** artikkeli väkivallasta pelikohujen arkkityyppinä sekä **Marko Siitosen** ja **Sanna-Kaisa Launosen** uutispelikokemuksia käsittelevä artikkeli.

Mukana on myös **Markku Reunasen** ja **Manu Pärssisen** katsaus aiemmin tänä vuonna ensimmäiseksi suomalaiseksi kaupalliseksi tietokonepeliksi paljastuneesta Chesmac-pelistä sekä allekirjoittaneelle erityisen mielenkiintoinen **Tero Kerttulan** kirjoittama katsaus pelivideokulttuuriin.

Suomalainen pelialahan juhlii enemmän tai vähemmän virallisissa merkeissä 30-vuotista taivalta ja siitä muistutetaan myös vuosikirjan johdannossa.



<blockquote>_"Kun aloimme suunnitella tämän vuoden Pelitutkimuksen vuosikirjaa, kävimme keskustelua, pitäisikö julkaisun juhlistaa suomalaisen pelialan 30-vuotista taivalta. Alustavia suunnitelmia oli myös pelihistoriaan liittyvästä juhlanäyttelystä. Yleinen käsitys nimittäin oli, että Amer-yhtymään kuuluneen Amersoftin_
_julkaisut vuodelta 1984 olisivat olleet ensimmäiset suomalaiset kaupalliset tietokonepelit. Suomalaiset pelien maahantuontiyrityksetkin ovat vastikään juhlineet kolmekymppisiään, mikäli alan historia aloitetaan Petri Lehmuskosken 1983 perustamasta turkulaisesta Toptronicsista."_</blockquote>



Lue ja lataa pelitutkimuksen vuosikirja 2014 [täältä](http://www.pelitutkimus.fi/vuosikirja-2014).
